<!DOCTYPE html>
<html lang="zh-CN">

<head>
    <meta charset="UTF-8">
    <title>
        李乂
    </title>
</head>

<body>
    <h1>
        李乂
    </h1>
    <p><strong>朝代:</strong>
        唐代
    </p>
    <p><strong>生平:</strong>
        李乂，字尚真，赵州房子人。年十二，工属文。第进士，茂才异等，调万年尉。长安中，擢监察御史，迁中书舍人，修文馆学士。睿宗朝，进吏部侍郎，改黄门侍郎，中山郡公。开元初，转紫微侍郎，未几，除刑部尚书。卒年六十八。居官沉正方雅，识治体，时称有宰相器。与兄尚一、尚贞，俱以文章见称。有《李氏花萼集》。乂与苏颋对掌纶诰，明皇比之味道与峤，并称苏李。今编诗一卷。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    人日重宴大明宫恩赐彩缕人胜应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>诘旦行春上苑中， 
凭高却下大明宫。 
千年执象寰瀛泰， 
七日为人庆赏隆。 
铁凤曾鶱摇瑞雪， 
铜乌细转入祥风。 
此时朝野欢无算， 
此岁云天乐未穷。
                        </pre>
            </li>
            
            <li>
                <h3>
                    侍宴安乐公主山庄应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>金舆玉辇背三条， 
水阁山楼望九霄。 
野外初迷七圣道， 
河边忽睹二灵桥。 
悬冰滴滴依虬箭， 
清吹冷冷杂凤箫。 
回晚平阳歌舞合， 
前溪更转木兰桡。
                        </pre>
            </li>
            
            <li>
                <h3>
                    侍宴安乐公主新宅应制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李乂</p>
                <pre>牵牛南渡象昭回， 
学凤楼成帝女来。 
平旦鹓鸾歌舞席， 
方宵鹦鹉献酬杯。
                        </pre>
            </li>
            
            <li>
                <h3>
                    侍宴长宁公主东庄应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>紫禁乘宵动， 
青门访水嬉。 
贵游鳣序集， 
仙女凤楼期。 
合宴簪绅满， 
承恩雨露滋。 
北辰还捧日， 
东馆幸逢时。
                        </pre>
            </li>
            
            <li>
                <h3>
                    元日恩赐柏叶应制
                </h3>
                <p><strong>形式:</strong>
                    五绝
                </p>
                <p><strong>标签:</strong>
                    唐代, 李乂</p>
                <pre>劲节凌冬劲， 
芳心待岁芳。 
能令人益寿， 
非止麝含香。
                        </pre>
            </li>
            
            <li>
                <h3>
                    兴庆池侍宴应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>神池泛滥水盈科， 
仙跸纡徐步辇过。 
纵棹洄沿萍溜合， 
开轩眺赏麦风和。 
潭鱼在藻供游咏， 
谷鸟含樱入赋歌。 
寄语乘槎溟海客， 
回头来此问天河。
                        </pre>
            </li>
            
            <li>
                <h3>
                    哭仆射鄂公杨再思
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>端揆凝邦绩， 
台阶阐国猷。 
方崇大厦栋， 
忽逝巨川舟。 
白日铭安在， 
清风颂独留。 
死生恩命毕， 
零落掩山丘。
                        </pre>
            </li>
            
            <li>
                <h3>
                    夏日都门送司马员外逸客孙员外佺北征
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>日逐滋南寇， 
天威抚北垂。 
析珪行仗节， 
持印且分麾。 
羽檄双凫去， 
兵车驷马驰。 
虎旗悬气色， 
龙剑抱雄雌。 
候月期戡翦， 
经时念别离。 
坐闻关陇外， 
无复引弓儿。
                        </pre>
            </li>
            
            <li>
                <h3>
                    奉和七夕两仪殿会宴应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>桂宫明月夜， 
兰殿起秋风。 
云汉弥年阻， 
星筵此夕同。 
倏来疑有处， 
旋去已成空。 
睿作钧天响， 
魂飞在梦中。
                        </pre>
            </li>
            
            <li>
                <h3>
                    奉和三日祓禊渭滨
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李乂</p>
                <pre>上林花鸟暮春时， 
上巳陪游乐在兹。 
此日欣逢临渭赏， 
昔年空道济汾词。
                        </pre>
            </li>
            
            <li>
                <h3>
                    奉和九日侍宴应制得浓字
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>望幸纡千乘， 
登高自九重。 
台疑临戏马， 
殿似接疏龙。 
捧箧萸香遍， 
称觞菊气浓。 
更看仙鹤舞， 
来此庆时雍。
                        </pre>
            </li>
            
            <li>
                <h3>
                    奉和九月九日登慈恩寺浮图应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>涌塔临玄地， 
高层瞰紫微。 
鸣銮陪帝出， 
攀橑翊天飞。 
庆洽重阳寿， 
文含列象辉。 
小臣叨载笔， 
欣此倾巍巍。
                        </pre>
            </li>
            
            <li>
                <h3>
                    奉和人日清晖阁宴群臣遇雪应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>上日登楼赏， 
中天御辇飞。 
后庭联舞唱， 
前席仰恩辉。 
睿作风云起， 
农祥雨雪霏。 
幸陪人胜节， 
长愿奉垂衣。
                        </pre>
            </li>
            
            <li>
                <h3>
                    奉和初春幸太平公主南庄应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>平阳馆外有仙家， 
沁水园中好物华。 
地出东郊回日御， 
城临南斗度云车。 
风泉韵绕幽林竹， 
雨霰光摇杂树花。 
已庆时来千亿寿， 
还言日暮九重赊。
                        </pre>
            </li>
            
            <li>
                <h3>
                    奉和幸三会寺应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>睿德总无边， 
神皋择胜缘。 
二仪齐法驾， 
三会礼香筵。 
汉阙中黄近， 
秦山太白连。 
台疑观鸟日， 
池似刻鲸年。 
满月临真境， 
秋风入御弦。 
小臣叨下列， 
持管谬窥天。
                        </pre>
            </li>
            
            <li>
                <h3>
                    奉和幸大荐福寺
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>象设隆新宇， 
龙潜想旧居。 
碧楼披玉额， 
丹仗导金舆。 
代日兴光近， 
周星掩曜初。 
空歌清沛筑， 
梵乐奏胡书。 
帝造环三界， 
天文贲六虚。 
康哉孝理日， 
崇德在真如。
                        </pre>
            </li>
            
            <li>
                <h3>
                    奉和幸望春宫送朔方军大总管张仁亶
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>边郊草具腓， 
河塞有兵机。 
上宰调梅寄， 
元戎细柳威。 
武貔东道出， 
鹰隼北庭飞。 
玉匣谋中野， 
金舆下太微。 
投醪衔饯酌， 
缉衮事征衣。 
勿谓公孙老， 
行闻奏凯归。
                        </pre>
            </li>
            
            <li>
                <h3>
                    奉和幸礼部尚书窦希玠宅应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>家住千门侧， 
亭临二水傍。 
贵游开北地， 
宸眷幸西乡。 
曳履迎中谷， 
鸣丝出后堂。 
浦疑观万象， 
峰似驻三光。 
草向琼筵乐， 
花承绣扆香。 
圣情思旧重， 
留饮赋雕章。
                        </pre>
            </li>
            
            <li>
                <h3>
                    奉和幸长安故城未央宫应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>凤辇乘春陌， 
龙山访故台。 
北宫才尽处， 
南斗独昭回。 
肆览飞宸札， 
称觞引御杯。 
已观蓬海变， 
谁厌柏梁灾。 
代挹孙通礼， 
朝称贾谊才。 
忝侪文雅地， 
先后各时来。
                        </pre>
            </li>
            
            <li>
                <h3>
                    奉和幸韦嗣立山庄侍宴应制
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李乂</p>
                <pre>曲榭回廊绕涧幽， 
飞泉喷下溢池流。 
祗应感发明王梦， 
遂得邀迎圣帝游。
                        </pre>
            </li>
            
            <li>
                <h3>
                    奉和春日幸望春宫应制
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>东城结宇敞千寻， 
北阙回舆具四临。 
丽日祥烟承罕毕， 
轻荑弱草籍衣簪。 
秦商重沓云岩近， 
河渭萦纡雾壑深。 
谬接鹓鸿陪赏乐， 
还欣鱼鸟遂飞沉。
                        </pre>
            </li>
            
            <li>
                <h3>
                    奉和晦日幸昆明池应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>玉辂寻春赏， 
金堤重晦游。 
川通黑水浸， 
地派紫泉流。 
晃朗扶桑出， 
绵联杞树周。 
乌疑填海处， 
人似隔河秋。 
劫尽灰犹识， 
年移石故留。 
汀洲归棹晚， 
箫鼓杂汾讴。
                        </pre>
            </li>
            
            <li>
                <h3>
                    奉和登骊山高顶寓目应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>崖巘万寻悬， 
居高敞御筵。 
行戈疑驻日， 
步辇若登天。 
城阙雾中近， 
关河云外连。 
谬陪登岱驾， 
欣奉济汾篇。
                        </pre>
            </li>
            
            <li>
                <h3>
                    寄胡皓时在南中
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>徭役苦流滞， 
风波限溯洄。 
江流通地骨， 
山道绕天台。 
有鸟图南去， 
无人见北来。 
闭门沧海曲， 
云雾待君开。
                        </pre>
            </li>
            
            <li>
                <h3>
                    幸白鹿观应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>制跸乘骊阜， 
回舆指凤京。 
南山四皓谒， 
西岳两童迎。 
云幄临悬圃， 
霞杯荐赤城。 
神明近兹地， 
何必往蓬瀛。
                        </pre>
            </li>
            
            <li>
                <h3>
                    故西台侍郎上官公挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>宇内文儒重， 
朝端礼命优。 
立言多启沃， 
论道盛谋猷。 
顾日琴安在， 
术星剑不留。 
徒怀东武襚， 
更掩北原丘。
                        </pre>
            </li>
            
            <li>
                <h3>
                    故赵王属赠黄门侍郎上官公挽词
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>暮归泉壤隔， 
朝发城池恋。 
汉畤结愁阴， 
秦陵下悲霰。 
駸駸百驷驰， 
悯悯群龙饯。 
石马徒自施， 
玉人终不见。
                        </pre>
            </li>
            
            <li>
                <h3>
                    春日侍宴芙蓉园应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>水殿临丹籞， 
山楼绕翠微。 
昔游人托乘， 
今幸帝垂衣。 
涧筿缘峰合， 
岩花逗浦飞。 
朝来江曲地， 
无处不光辉。
                        </pre>
            </li>
            
            <li>
                <h3>
                    杂曲歌辞·桃花行
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    唐代, 李乂</p>
                <pre>绮萼成蹊遍籞芳， 
红英扑地满筵香。 
莫将秋宴传王母， 
来比春华寿圣皇。
                        </pre>
            </li>
            
            <li>
                <h3>
                    淮阳公主挽歌
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>玉颜生汉渚， 
汤沐荣天女。 
金缕化邙尘， 
哀荣感路人。 
凤凰曾作伴， 
蝼蚁忽为亲。 
畴日成蹊处， 
秾华不复春。
                        </pre>
            </li>
            
            <li>
                <h3>
                    送沙门弘景道俊玄奘还荆州应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>初日承归旨， 
秋风起赠言。 
汉珠留道味， 
江璧返真源。 
地出南关远， 
天回北斗尊。 
宁知一柱观， 
却启四禅门。
                        </pre>
            </li>
            
            <li>
                <h3>
                    郊庙歌辞·享龙池乐章·第八章
                </h3>
                <p><strong>形式:</strong>
                    七律
                </p>
                <p><strong>标签:</strong>
                    唐代, 李乂</p>
                <pre>星分邑里四人居， 
水洊源流万顷余。 
魏国君王称象处， 
晋家藩邸化龙初。 
青蒲暂似游梁马， 
绿藻还疑宴镐鱼。 
自有神灵滋液地， 
年年云物史官书。
                        </pre>
            </li>
            
            <li>
                <h3>
                    闰九月九日幸总持寺登浮图应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>清跸幸禅楼， 
前驱历御沟。 
还疑九日豫， 
更想六年游。 
圣藻辉缨络， 
仙花缀冕旒。 
所欣延亿载， 
寄祗庆重秋。
                        </pre>
            </li>
            
            <li>
                <h3>
                    陪幸临渭亭遇雪应制
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>青阳御紫微， 
白雪下彤闱。 
浃壤流天霈， 
绵区洒帝辉。 
水如银度烛， 
云似玉披衣。 
为得因风起， 
还来就日飞。
                        </pre>
            </li>
            
            <li>
                <h3>
                    陪幸韦嗣立山庄应制
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>抠掖调梅暇， 
林园种槿初。 
入朝荣剑履， 
退食偶琴书。 
地隐东岩室， 
天回北斗车。 
旌门临窈窕， 
辇道属扶疏。 
云罕明丹谷， 
霜笳彻紫虚。 
水疑投石处， 
溪似钓璜馀。 
帝泽颁卮酒， 
人欢颂里闾。 
一承黄竹咏， 
长奉白茆居。
                        </pre>
            </li>
            
            <li>
                <h3>
                    饯唐州高使君赴任
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>淮源之水清， 
可以濯君缨。 
彼美称才杰， 
亲人伫政声。 
岁寒畴曩意， 
春晚别离情。 
终叹临岐远， 
行看拥传荣。
                        </pre>
            </li>
            
            <li>
                <h3>
                    饯唐永昌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>田郎才貌出咸京， 
潘子文华向洛城。 
愿以深心留善政， 
当令强项谢高名。 
第九十三卷
                        </pre>
            </li>
            
            <li>
                <h3>
                    饯许州宋司马赴任
                </h3>
                <p><strong>形式:</strong>
                    五律
                </p>
                <p><strong>标签:</strong>
                    唐代, 李乂</p>
                <pre>展骥旌时杰， 
谈鸡美代贤。 
暂离仙掖务， 
追送近郊筵。 
地惨金商节， 
人康璧假田。 
从来昆友事， 
咸以佩刀传。
                        </pre>
            </li>
            
            <li>
                <h3>
                    高安公主挽歌二首
                </h3>
                <p><strong>形式:</strong>
                    未知
                </p>
                <p><strong>标签:</strong>
                    唐代, 李乂</p>
                <pre>汤沐三千赋， 
楼台十二重。 
银炉称贵幸， 
玉辇盛过逢。 
嫔则留中馈， 
娥辉没下舂。 
平阳百岁后， 
歌舞为谁容。 
宾卫俨相依， 
横门启曙扉。 
灵阴蟾兔缺， 
仙影凤凰飞。 
一水秋难渡， 
三泉夜不归。 
况临青女节， 
瑶草更前哀。
                        </pre>
            </li>
            
    </ul>
</body>

</html>