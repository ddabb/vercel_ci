<!DOCTYPE html>
<html lang="zh-CN">

<head>
    <meta charset="UTF-8">
    <title>
        赵善括
    </title>
</head>

<body>
    <h1>
        赵善括
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>新月巧穿山， 
桂树影高群木。 
任使云遮烟锁， 
自春辉秋绿。 
我来折得最高枝， 
踏破一轮玉。 
宝斧修教园样， 
放十分光足。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>江南到处， 
被波光云影， 
留人行色。 
昔我来时春正好， 
舞絮□飞南陌。 
今日登临， 
读书斋上， 
重作凭栏客。 
清溪毂细， 
夜来微涨新碧。 
两岸蘸水浓阴， 
断虹横障， 
一带连环璧。 
林外青山千万叠， 
雨歇半空犹湿。 
已倩双鳞， 
更须灵鹊， 
先报归消息。 
归来征袖， 
尽携千里风月。
                        </pre>
            </li>
            
            <li>
                <h3>
                    摸鱼儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>喜连宵、四郊春雨。 
纷纷一阵红去。 
东君不爱闲桃李， 
春色尚馀分数。 
云影住。 
任绣勒香轮， 
且阻寻芳路。 
农家相语。 
渐南亩浮青， 
西江涨绿， 
芳沼点萍絮。 
西成事， 
端的今年不误。 
从他蝶恨蜂妒。 
莺啼也怨春多雨， 
不解与春分诉。 
新燕舞。 
犹记得、雕梁旧日空巢土。 
天涯劳苦。 
望故国江山， 
东风吹泪， 
渺渺在何处。
                        </pre>
            </li>
            
            <li>
                <h3>
                    朝中措
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>东君著意在枝头。 
红紫自风流。 
贪引游蜂舞蝶， 
几多春事都休。 
三分好处， 
不随流水， 
即是闲愁。 
惟我惜花心在， 
更看红叶沈浮。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>愁别欣逢。 
人间离合， 
自古难同。 
写就茶经， 
注成花谱， 
何事西东。 
一尊良夜匆匆。 
怎忍见、轻帆短篷。 
汉水无情， 
楚云有意， 
目断飞鸿。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>危台枕城堞， 
今昔几人游。 
绕城碧水一带， 
茂苑与长洲。 
寂寂弹琴风外， 
苒苒采香径畔， 
横截古溪头。 
极目暮云合， 
宋玉正悲秋。 
岘山碑， 
帝子阁， 
庾公楼。 
当时风物， 
如今烟水只供愁。 
处处山明水秀， 
岁岁春花秋月， 
何必美南州。 
故国未归去， 
萍梗叹漂流。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>问舍东湖， 
招隐西山， 
惠然肯来。 
有閟香兰桂， 
无穷幽趣， 
隔溪车马， 
何处轻埃。 
微利虚名， 
朝荣暮辱， 
笑尔焉能浼我哉。 
闲欹枕， 
被幽禽唤觉， 
午梦惊回。 
无言独坐南斋。 
好唤取芳尊相对开。 
待醒时重醉， 
疏帘透月， 
醉时还醒， 
画角吹梅。 
无用千金， 
休悬六印， 
荆棘谁能满地栽。 
人间世， 
任游鵾独运， 
斥鷃低徊。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>断云漏雨。 
依约西山暮。 
风定樯高须小住。 
不忍带将春去。 
此行抑有求欤。 
青衣拟问平都。 
万里一钩新月， 
相忘常在江湖。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>蝶粉蜂黄， 
桃红李白， 
春风屡展愁眉。 
晓来雨过， 
应渐觉红稀。 
满径柔茵似染， 
新晴後、皱绿盈池。 
休孤负， 
幕天席地， 
逸饮酹金彝。 
东君， 
真好事， 
降唇歌雪， 
玉指鸣丝。 
念长卿多病， 
非药能治。 
试假瑶琴一弄， 
清音转、便许心知。 
从今去， 
园林好在， 
休学岘山碑。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>一雨连春， 
东湖涨、蒲萄新绿。 
湖上路， 
柳浓花艳， 
绿园红簇。 
尘世难逢开口笑， 
人生待足何时足。 
况南州高士是西邻， 
人如玉。 
行路唱， 
谁家曲。 
愁易感， 
欢难续。 
问轩裳於我， 
有何荣辱。 
众醉岂容君独醒， 
出林休恨风催木。 
叹惊弦、飞鸟尚知还， 
安巢宿。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>月华凝露掌。 
正极目鸾霄， 
望风鲸壤。 
深宫注遐想。 
听点点花漏， 
盈盈仙仗。 
笙箫迎响。 
降琼轮、玄云步障。 
洞□扉、笑别蓬瀛， 
下应太平无象。 
俱仰。 
姆仪春煦， 
妇节冰清， 
道风夷旷。 
三迁教养。 
金阙里， 
玉音赏。 
况传家清白， 
满堂朱紫， 
相对兰荪竞长。 
待齐秦、汤沐疏封， 
赐灵寿杖。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>烟波江上西亭小。 
晓来雨过惊秋早。 
飞栋倚晴空。 
凉生面面风。 
痴儿官事了。 
独自凭栏笑。 
何处有尘埃。 
扁舟归去来。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>长空一夜霜风吼。 
寒色消残酒。 
问伊今夜在谁行。 
遗恨落花流水、误刘郎。 
尤云殢雨多情话。 
分付阿谁也。 
侬家有分受凄惶。 
只怕娇痴不睡、也思量。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>绛雪堆云绿。 
倚朱栏、鸾飞凤舞， 
乱红如簇。 
宫锦海沈肌理秀， 
极目明霞孤骛。 
对翠袖、天寒修竹。 
轻露有情添泪眼， 
粲精神、娇醉薰华屋。 
然宝篆， 
散清馥。 
江南到处多兰菊。 
更海棠、贪睡未醒， 
漫山粗俗。 
欲品此花为第一， 
真色生香俱足。 
又只怕、惊人凡目。 
把酒对花频管领， 
怕狂风骤雨难拘束。 
拾碎玉， 
泛醽醁。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>重阳时节。 
可怜又是天崖客。 
扁舟小泊花溪侧。 
细雨斜风， 
不见秦楼月。 
白衣望断无消息。 
举觞一笑真难得。 
归兮学取陶彭泽。 
采菊东篱， 
悠然见山色。
                        </pre>
            </li>
            
            <li>
                <h3>
                    醉蓬莱
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>正百花堂下， 
山雨楼前， 
粲然梅柳。 
和气回春， 
滟一尊芳酒。 
桂子兰孙， 
凤歌鸾舞， 
介我公眉寿。 
天上遐龄， 
人间独乐， 
古来稀有。 
壮日题桥， 
儿时击瓮， 
名遂功成， 
自然长久。 
琳馆偷闲， 
约赤城为友。 
紫诏重颁， 
黄扉稳步， 
好试调羹手。 
九世鸡窠， 
千秋麟阁， 
玉颜依旧。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>楚天风色。 
一夜波翻雪。 
舣岸锦帆不度， 
天有意、且留客。 
鼓声吹取急。 
离觞须举白。 
看去芳菲时候， 
日边听、好消息。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 赵善括</p>
                <pre>星桥未就， 
月钩初挂， 
翠叶暗惊秋早。 
蕊珠宫里厌清闲， 
试回首、尘寰一笑。 
仙风道骨， 
姆仪家范， 
须信人间最少。 
一枝丹桂四兰荪， 
况千岁、灵椿未老。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 赵善括</p>
                <pre>雨沐芙蓉秋意清。 
可人风月满江城。 
怜风爱月方留恋， 
对月临风又送行。 
人渐远， 
酒须倾。 
只凭一醉遣多情。 
重来休厌刘郎老， 
明月清风有素盟。
                        </pre>
            </li>
            
    </ul>
</body>

</html>