<!DOCTYPE html>
<html lang="zh-CN">

<head>
    <meta charset="UTF-8">
    <title>
        史达祖
    </title>
</head>

<body>
    <h1>
        史达祖
    </h1>
    <p><strong>朝代:</strong>
        宋代
    </p>
    <p><strong>生平:</strong>
        史达祖生卒年不详。字邦卿，号梅溪，汴（今河南开封）人。他的词，长于咏物描写，用笔细腻纤巧，颇为传神。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一翦梅
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>谁写梅溪字字香。 
沙边幽梦， 
常恁芬芳。 
不知花解伴昏黄。 
只怕东风， 
吹断人肠。 
小阁无灯月浸窗。 
香吹罗袖， 
酒映宫妆。 
如今竹外怕思量。 
谷里佳人， 
一片冰霜。
                        </pre>
            </li>
            
            <li>
                <h3>
                    万年欢
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>两袖梅风， 
谢桥边、岸痕犹带阴雪。 
过了匆匆灯市， 
草根青发。 
燕子春愁未醒， 
误几处、芳音辽绝。 
烟溪上、采绿人归， 
定应愁沁花骨。 
非干厚情易歇。 
奈燕台句老， 
难道离别。 
小径吹衣， 
曾记故里风物。 
多少惊心旧事， 
第一是、侵阶罗袜。 
如今但、柳发晞春， 
夜来和露梳月。
                        </pre>
            </li>
            
            <li>
                <h3>
                    三姝媚
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>烟光摇缥瓦。 
望晴檐多风， 
柳花如洒。 
锦瑟横床， 
想泪痕尘影， 
凤弦常下。 
倦出犀帷， 
频梦见、王孙骄马。 
讳道相思， 
偷理绡裙， 
自惊腰衩。 
惆怅南楼遥夜。 
记翠箔张灯， 
枕肩歌罢。 
又入铜驼， 
遍旧家门巷， 
首询声价。 
可惜东风， 
将恨与、闲花俱谢。 
记取崔徽模样， 
归来暗写。
                        </pre>
            </li>
            
            <li>
                <h3>
                    东风第一枝
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>酒馆歌云， 
灯街舞绣， 
笑声喧似箫鼓。 
太平京国多欢， 
大酺绮罗几处。 
东风不动， 
照花影、一天春聚。 
耀翠光、金缕相交， 
苒苒细吹香雾。 
羞醉玉、少年丰度。 
怀艳雪、旧家伴侣。 
闭门明月关心， 
倚窗小梅索句。 
吟情欲断， 
念娇俊、知人无据。 
想袖寒、珠络藏香， 
夜久带愁归去。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>草脚青回细腻， 
柳梢绿转条苗。 
旧游重到合魂销。 
棹横春水渡， 
人凭赤阑桥。 
归梦有时曾见， 
新愁未肯相饶。 
酒香红被夜迢迢。 
莫交无用月， 
来照可怜宵。
                        </pre>
            </li>
            
            <li>
                <h3>
                    于飞乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>绮翼， 
问谁常借春陂。 
生愁近渚风微。 
紫山深， 
金殿暖， 
日暮同归。 
白头相守， 
情虽定、事却难期。 
带恨飞来， 
烟埋秦草， 
年年枉梦红衣。 
旧沙间， 
香颈冷， 
合是单栖。 
将终怨魂， 
何年化、连理芳枝。
                        </pre>
            </li>
            
            <li>
                <h3>
                    八归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>秋江带雨， 
寒沙萦水， 
人瞰画阁愁独。 
烟蓑散响惊诗思， 
还被乱鸥飞去， 
秀句难续。 
冷眼尽归图画上， 
认隔岸、微茫云屋。 
想半属、渔市樵村， 
欲暮竞然竹。 
须信风流未老， 
凭持酒、慰此凄凉心目。 
一鞭南陌， 
几篙官渡， 
赖有歌眉舒绿。 
只匆匆眺远， 
早觉闲愁挂乔木。 
应难奈， 
故人天际， 
望彻淮山， 
相思无雁足。
                        </pre>
            </li>
            
            <li>
                <h3>
                    兰陵王
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>汉江侧。 
月弄仙人佩色。 
含情久， 
摇曳楚衣， 
天水空濛染娇碧。 
文漪簟影织。 
凉骨时将粉饰。 
谁曾见， 
罗袜去时， 
点点波间冷云积。 
相思旧飞鷁。 
谩想像风裳， 
追恨瑶席。 
涉江几度和愁摘。 
记雪映双腕， 
刺萦丝缕， 
分开绿盖素袂湿。 
放新句吹入。 
寂寂。 
意犹昔。 
念净社因缘， 
天许相觅。 
飘萧羽扇摇团白。 
屡侧卧寻梦， 
倚阑无力。 
风标公子， 
欲下处、似认得。
                        </pre>
            </li>
            
            <li>
                <h3>
                    凤来朝
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 史达祖</p>
                <pre>晕粉就妆镜。 
掩金闺、彩丝未整。 
趁无人、学指鸳鸯颈。 
恨谁踏、藓花径。 
一梦蒲香葵冷。 
堕银瓶、脆绳挂井。 
扇底并团圆影。 
只此是、沈郎病。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>采绿随双桨， 
看山藉一筇。 
关南桃树几番红。 
昨夜诗情频在、雨声中。 
花径无云隔， 
苔垣只梦通。 
旧欢一饷可过从。 
试觅鸳鸯新杏、简春风。
                        </pre>
            </li>
            
            <li>
                <h3>
                    南浦
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>玉树晓飞香， 
待倩它、和愁点破妆镜。 
轻嫩一天春， 
平白地、都护雨昏烟暝。 
幽花露湿， 
定应独把阑干凭。 
谢屐未蜡， 
安排共文鵷， 
重游芳径。 
年来梦里扬州， 
怕事随歌残， 
情趁云冷。 
娇眄隔东风， 
无人会、莺燕暗中心性。 
深盟纵约， 
尽同晴雨全无定。 
海棠梦在， 
相思过西园， 
秋千红影。
                        </pre>
            </li>
            
            <li>
                <h3>
                    双双燕
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>过春社了， 
度帘幕中间， 
去年尘冷。 
差池欲住， 
试入旧巢相并。 
还相雕梁藻井， 
又软语商量不定。 
飘然快拂花梢， 
翠尾分开红影。 
芳径， 
芹泥雨润， 
爱贴地争飞， 
竞夸轻俊。 
红楼归晚， 
看足柳暗花暝。 
应自栖香正稳， 
便忘了天涯芳信。 
愁损翠黛双蛾， 
日日画阑独凭。
                        </pre>
            </li>
            
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>月波疑滴。 
望玉壶天近， 
了无尘隔。 
翠眼圈花， 
冰丝织练， 
黄道宝光相直。 
自怜诗酒瘦， 
难应接、许多春色。 
最无赖， 
是随香趁烛， 
曾伴狂客。 
踪迹。 
谩记忆。 
老了杜郎， 
忍听东风笛。 
柳院灯疏， 
梅厅雪在， 
谁与细倾春碧。 
旧情拘未定， 
犹自学、当年游历。 
怕万一， 
误玉人、夜寒帘隙。
                        </pre>
            </li>
            
            <li>
                <h3>
                    夜合花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>柳锁莺魂， 
花翻蝶梦， 
自知愁染潘郎。 
轻衫未揽， 
犹将泪点偷藏。 
念前事， 
怯流光。 
早春窥、酥雨池塘。 
向销凝里， 
梅开半面， 
情满徐妆。 
风丝一寸柔肠。 
曾在歌边惹恨， 
烛底萦香。 
芳机瑞锦， 
如何未织鸳鸯。 
人扶醉， 
月依墙。 
是当初、谁敢疏狂。 
把闲言语， 
花房夜久， 
各自思量。
                        </pre>
            </li>
            
            <li>
                <h3>
                    夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>不翦春衫愁意态。 
过收灯、有些寒在。 
小雨空帘， 
无人深巷， 
已早杏花先卖。 
白发潘郎宽沈带。 
怕看山、忆它眉黛。 
草色拖裙， 
烟光惹鬓， 
常记故园挑菜。
                        </pre>
            </li>
            
            <li>
                <h3>
                    寿楼春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>裁春衫寻芳。 
记金刀素手， 
同在晴窗。 
几度因风残絮， 
照花斜阳。 
谁念我今无肠。 
自少年、消磨疏狂。 
但听雨挑灯， 
敧床病酒， 
多梦睡时妆。 
飞花去， 
良宵长。 
有丝阑旧曲， 
金谱新腔。 
最恨湘云人散， 
楚兰魂伤。 
身是客， 
愁为乡。 
算玉箫、犹逢韦郎。 
近寒食人家， 
相思未忘苹藻香。
                        </pre>
            </li>
            
            <li>
                <h3>
                    庆清朝
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>坠絮孳萍， 
狂鞭孕竹， 
偷移红紫池亭。 
馀花未落， 
似供残蝶经营。 
赋得送春诗了， 
夏帷撺断绿阴成。 
桑麻外， 
乳鸠稚燕， 
别样芳情。 
荀令旧香易冷， 
叹俊游疏懒， 
枉自销凝。 
尘侵谢屐， 
幽径斑驳苔生。 
便觉寸心尚老， 
故人前度谩丁宁。 
空相误， 
祓兰曲水， 
挑菜东城。
                        </pre>
            </li>
            
            <li>
                <h3>
                    忆瑶姬
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>娇月笼烟， 
下楚领、香分两朵湘云。 
花房渐密时， 
弄杏笺初会， 
歌里殷勤。 
沈沈夜久西窗， 
屡隔兰灯幔影昏。 
自彩鸾、飞入芳巢， 
绣屏罗荐粉光新。 
十年未始轻分。 
念此飞花， 
可怜柔脆销春。 
空馀双泪眼， 
到旧家时郎谩染愁巾。 
袖止说道凌虚， 
一夜相思玉样人。 
但起来、梅发窗前， 
哽咽疑是君。
                        </pre>
            </li>
            
            <li>
                <h3>
                    恋绣衾
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>天风入扇吹苎衣。 
小红楼、夜气正微。 
有人在、冰弦外， 
水精帘、花影自移。 
阳台只是虚无梦， 
便不成、凉夜误伊。 
想闲了、流离簟， 
就一身、明月伴归。
                        </pre>
            </li>
            
            <li>
                <h3>
                    惜奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>香剥酥痕， 
自昨夜、春愁醒。 
高情寄、冰桥雪岭。 
试约黄昏， 
便不误、黄昏信。 
人静。 
倩娇娥、留连秀影。 
吟鬓簪香， 
已断了、多情病。 
年年待、将春管领。 
镂月描云， 
不枉了、闲心性。 
谩听。 
谁敢把、红儿比并。
                        </pre>
            </li>
            
            <li>
                <h3>
                    惜黄花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>涵秋寒渚。 
染霜丹树。 
尚依稀， 
是来时、梦中行路。 
时节正思家， 
远道仍怀古。 
更对著、满城风雨。 
黄花无数。 
碧云欲暮。 
美人兮， 
美人兮、未知何处。 
独自卷帘栊， 
谁为开尊俎。 
恨不得、御风归去。
                        </pre>
            </li>
            
            <li>
                <h3>
                    换巢鸾凤
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>人若梅娇。 
正愁横断坞， 
梦绕溪桥。 
倚风融汉粉， 
坐月怨秦箫。 
相思因甚到纤腰。 
定知我今， 
无魂可销。 
佳期晚， 
谩几度、泪痕相照。 
人悄。 
天眇眇。 
花外语香， 
时透郎怀抱。 
暗握荑苗， 
乍尝樱颗， 
犹恨侵阶芳草。 
天念王昌忒多情， 
换巢鸾凤教偕老。 
温柔乡， 
醉芙蓉、一帐春晓。
                        </pre>
            </li>
            
            <li>
                <h3>
                    探芳信
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>谢池晓。 
被酒滞春眠， 
诗萦芳草。 
正一阶梅粉， 
都未有人扫。 
细禽啼处东风软， 
嫩约关心早。 
未烧灯， 
怕有残寒， 
故园稀到。 
说道试妆了。 
也为我相思， 
占它怀抱。 
静数窗棂， 
最欢听鹊声好。 
半年白玉台边话， 
屡见钩小。 
指芳期， 
夜月花阴梦老。
                        </pre>
            </li>
            
            <li>
                <h3>
                    月当厅
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>白壁旧带秦城梦， 
因谁拜下， 
杨柳楼心。 
正是夜分， 
鱼钥不动香深。 
时有露萤自照， 
占风裳、可喜影麸金。 
坐来久， 
都将凉意， 
尽付沈吟。 
残云事绪无人舍， 
恨匆匆、药娥归去难寻。 
缀取雾窗， 
会唱几拍清音。 
犹有老来印愁处， 
冷光应念雪翻簪。 
空独对、西风紧， 
弄一片桐阴。
                        </pre>
            </li>
            
            <li>
                <h3>
                    杏花天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>古城官道花如霰。 
便恰限、花间再见。 
双眉最现愁深浅。 
隔雨春山两点。 
回头但、垂杨带苑。 
想今夜、铜驼梦远。 
行人去了莺声怨。 
此度关心未免。
                        </pre>
            </li>
            
            <li>
                <h3>
                    桃源忆故人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>双鸳蹙月天津近。 
归後嫩情常剩。 
灯市一年愁凝。 
心共梅花冷。 
网尘洞户春沈静。 
衰尽冶游情性。 
羞见素娥娇影。 
明似愁鸾镜。
                        </pre>
            </li>
            
            <li>
                <h3>
                    步月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>翦柳章台， 
问梅东阁， 
醉中携手初归。 
逗香帘下， 
璀璨镂金衣。 
正依约、冰丝射眼， 
更荏苒、蟾玉西飞。 
轻尘外， 
双鸳细蹙， 
谁赋洛滨妃。 
霏霏。 
红雾绕， 
步摇共鬓影， 
吹入花围。 
管弦将散， 
人静烛笼稀。 
泥私语、香樱乍破， 
怕夜寒、罗袜先知。 
归来也， 
相偎未肯入重帏。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>花隔东垣， 
咏燕台秀句， 
结带谋欢。 
匆匆旧盟， 
有限飞梦重关。 
南塘夜月， 
照湘琴、别鹤孤鸾。 
天便遣、清愁易长， 
春衣常恁香寒。 
唐昌故宫何许， 
顿翦霞裁雾， 
摆落尘缘。 
一声步虚， 
婉婉云驻天坛。 
凄凉故里， 
想香车、不到人间。 
羞再见、东阳带眼， 
教人依旧思凡。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 史达祖</p>
                <pre>不见东山月露香。 
姚家借得小芬芳。 
乱莺随趁过宫墙。 
香珀碾花娇有意， 
绿茸绣叶涩无光。 
御封春酒几时尝。
                        </pre>
            </li>
            
            <li>
                <h3>
                    海棠春令·海棠春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>似红如白含芳意。 
锦宫外、烟轻雨细。 
燕子不知愁， 
惊堕黄昏泪。 
烛花偏在红帘底。 
想人怕、春寒正睡。 
梦著玉环娇， 
又被东风醉。
                        </pre>
            </li>
            
            <li>
                <h3>
                    湘江静
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>暮草堆青云浸浦。 
记匆匆、倦篙曾驻。 
渔榔四起， 
沙鸥未落， 
怕愁沾诗句。 
碧袖一声歌， 
石城怨、西风随去。 
沧波荡晚， 
菰蒲弄秋， 
还重到、断魂处。 
酒易醒， 
思正苦。 
想空山、桂香悬树。 
三年梦冷， 
孤吟意短， 
屡烟钟津鼓。 
屐齿厌登临， 
移橙後、几番凉雨。 
潘郎渐老， 
风流顿减， 
闲居未赋。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>缓辔西风， 
叹三宿、迟迟行客。 
桑梓外、锄耰渐入， 
柳坊花陌。 
双阙远腾龙凤影， 
九门空锁鸳鸯翼。 
更无人、擫笛傍宫墙， 
苔花碧。 
天相汉， 
民怀国。 
天厌虏， 
臣离德。 
趁建瓴一举， 
并收鳌极。 
老子岂无经世术， 
诗人不预平戎策。 
办一襟、风月看升平， 
吟春色。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>山月随人， 
翠苹分破秋山影。 
钓船归尽。 
桥外诗心迥。 
多少荷花， 
不盖鸳鸯冷。 
西风定。 
可怜潘鬓。 
偏浸秦台镜。
                        </pre>
            </li>
            
            <li>
                <h3>
                    燕归梁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>独卧秋窗桂未香。 
怕雨点飘凉。 
玉人只在楚云傍。 
也著泪、过昏黄。 
西风今夜梧桐冷， 
断无梦、到鸳鸯。 
秋钲二十五声长。 
请各自， 
奈思量。
                        </pre>
            </li>
            
            <li>
                <h3>
                    玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 史达祖</p>
                <pre>玉容寂寞谁为主。 
寒食心情愁几许。 
前身清澹似梅妆， 
遥夜依微留月住。 
香迷胡蝶飞时路。 
雪在秋千来往处。 
黄昏著了素衣裳， 
深闭重门听夜雨。
                        </pre>
            </li>
            
            <li>
                <h3>
                    玉烛新
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>疏云萦碧岫。 
带晚日摇光， 
半江寒皱。 
越溪近远， 
空频向、过雁风边回首。 
酸心一缕。 
念水北、寻芳归後。 
轻醉醒、堤月笼沙， 
鞍松宝轮飞骤。 
秦楼屡约芳春， 
记扇背题诗， 
帕罗沾酒。 
瘦愁易就。 
因惊断、梦里桃源难又。 
临风话旧。 
想日暮、梅花孤瘦。 
还静倚、修竹相思， 
盈盈翠袖。
                        </pre>
            </li>
            
            <li>
                <h3>
                    玉簟凉
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>秋是愁乡。 
自锦瑟断弦， 
有泪如江。 
平生花里活， 
奈旧梦难忘。 
蓝桥云树正绿， 
料抱月、几夜眠香。 
河汉阻， 
但凤音传恨， 
阑影敲凉。 
新妆。 
莲娇试晓， 
梅瘦破春， 
因甚却扇临窗。 
红巾衔翠翼， 
早弱水茫茫。 
柔指各自未翦， 
问此去、莫负王昌。 
芳信准， 
更敢寻、红杏西厢。
                        </pre>
            </li>
            
            <li>
                <h3>
                    玉胡蝶·玉蝴蝶
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>晚雨未摧宫树， 
可怜闲叶， 
犹抱凉蝉。 
短景归秋， 
吟思又接愁边。 
漏初长、梦魂难禁， 
人渐老、风月俱寒。 
想幽欢。 
土花庭甃， 
虫网阑干。 
无端。 
啼蛄搅夜， 
恨随团扇， 
苦近秋莲。 
一笛当楼， 
谢娘悬泪立风前。 
故园晚、强留诗酒， 
新雁远、不致寒暄。 
隔苍烟。 
楚香罗袖， 
谁伴婵娟。
                        </pre>
            </li>
            
            <li>
                <h3>
                    玲珑四犯
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>阔甚吴天， 
顿放得、江南离绪多少。 
一雨为秋， 
凉气小窗先到。 
轻梦听彻风蒲， 
又散入、楚空清晓。 
问世间、愁在何处， 
不离澹烟衰草。 
簟纹独浸芙蓉影， 
想凄凄、欠郎偎抱。 
即今卧得云衣冷， 
山月仍相照。 
方悔翠袖， 
易分难聚， 
有玉香花笑。 
待雁来、先寄新词归去， 
且教知道。
                        </pre>
            </li>
            
            <li>
                <h3>
                    瑞鹤仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>杏烟娇湿鬓。 
过杜若汀洲， 
楚衣香润。 
回头翠楼近。 
指鸳鸯沙上， 
暗藏春恨。 
归鞭隐隐。 
便不念、芳盟未稳。 
自箫声、吹落云东， 
再数故园花信。 
谁问。 
听歌窗罅， 
倚月钩阑， 
旧家轻俊。 
芳心一寸。 
相思後， 
总灰尽。 
奈春风多事， 
吹花摇柳， 
也把幽情唤醒。 
对南溪、桃萼翻红， 
又成瘦损。
                        </pre>
            </li>
            
            <li>
                <h3>
                    留春令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>故人溪上， 
挂愁无奈， 
烟梢月树。 
一涓春水点黄昏， 
便没顿、相思处。 
曾把芳心深相许。 
故梦劳诗苦。 
闻说东风亦多情， 
被竹外、香留住。
                        </pre>
            </li>
            
            <li>
                <h3>
                    眼儿媚
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>潘郎心老不成春。 
风味隔花尘。 
帘波浸笋， 
窗纱分柳， 
还过天津。 
近时无觅湘云处， 
不记是行人。 
楼高望远， 
应将秦镜， 
多照施颦。
                        </pre>
            </li>
            
            <li>
                <h3>
                    祝英台近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>柳枝愁， 
桃叶恨， 
前事怕重记。 
红药开时， 
新梦又溱洧。 
此情老去须休， 
春风多事。 
便老去、越难回避。 
阻幽会。 
应念偷翦酴醿， 
柔条暗萦系。 
节物移人， 
春暮更憔悴。 
可堪竹院题诗， 
藓阶听雨， 
寸心外、安愁无地。
                        </pre>
            </li>
            
            <li>
                <h3>
                    秋霁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>江水苍苍， 
望倦柳愁荷， 
共感秋色。 
废阁先凉， 
古帘空暮， 
雁程最嫌风力。 
故园信息。 
爱渠入眼南山碧。 
念上国。 
谁是、脍鲈江汉未归客。 
还又岁晚， 
瘦骨临风， 
夜闻秋声， 
吹动岑寂。 
露蛩悲、清灯冷屋， 
翻书愁上鬓毛白。 
年少俊游浑断得。 
但可怜处， 
无奈苒苒魂惊， 
采香南浦， 
翦梅烟驿。
                        </pre>
            </li>
            
            <li>
                <h3>
                    绮罗香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>做冷欺花， 
将烟困柳， 
千里偷催春暮。 
尽日冥迷， 
愁里欲飞还在。 
惊粉重、蝶宿西园， 
喜泥润、燕归南浦。 
最妨它， 
佳约风流， 
钿车不到杜陵路。 
沉沉江上望极， 
还被春潮晚急， 
难寻官渡。 
隐约遥峰， 
和泪谢娘眉妩。 
临断岸、新绿生时， 
是落红、带愁流处。 
记当日门掩梨花， 
剪灯深夜语。
                        </pre>
            </li>
            
            <li>
                <h3>
                    花心动
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>风约帘波， 
锦机寒、难遮海棠烟雨。 
夜酒未苏， 
春枕犹敧， 
曾是误成歌舞。 
半褰薇帐云头散， 
奈愁味、不随香去。 
尽沈静、文园更渴， 
有人知否。 
懒记温柔旧处。 
偏只怕、临风见他桃树。 
绣户锁尘， 
锦瑟空弦， 
无复画眉心绪。 
待拈银管书春恨， 
被双燕、替人言语。 
意不尽， 
垂杨几千万里。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>梨花不碍东城月。 
月明照见空阑雪。 
雪底夜香微。 
褰帘拜月归。 
锦衾幽梦短。 
明月南堂宴。 
宴罢小楼台。 
春风来不来。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>二月东风吹客袂。 
苏小门前， 
杨柳如腰细。 
胡蝶识人游冶地。 
旧曾来处花开未。 
几夜湖山生梦寐。 
评泊寻芳， 
只怕春寒里。 
令岁清明逢上已。 
相思先到溅裙水。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>一片秋香世界， 
几层凉雨阑干。 
青天不惜烂银盘。 
借与先生为劝。 
酒唤诗来酒外， 
人言身在人间。 
如何得似碧云闲。 
且共嫦娥相伴。
                        </pre>
            </li>
            
            <li>
                <h3>
                    解佩令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>人行花坞。 
衣沾香雾。 
有新词、逢春分付。 
屡欲传情， 
奈燕子、不曾飞去。 
倚珠帘、咏郎秀句。 
相思一度。 
秾愁一度。 
最难忘、遮灯私语。 
澹月梨花， 
借梦来、花边廊庑。 
指春衫、泪曾溅处。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>同住西山下。 
是天地中间， 
爱酒能诗之社。 
船向少陵佳处放， 
尘世必无知者。 
暑不到、云宫风榭。 
楚竹忽然呼月上， 
被东西， 
几叶云萦惹。 
云散去， 
笑声罢。 
清尊莫为婵娟泻。 
为狂吟醉舞， 
毋失晋人风雅。 
踏碎桥边杨柳影， 
不听渔樵闲话。 
更欲举、空杯相谢。 
北斗以南如此几， 
想吾曹、便是神仙也， 
问今夜， 
是何夜。
                        </pre>
            </li>
            
            <li>
                <h3>
                    过龙门·浪淘沙令
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 史达祖</p>
                <pre>醉月小红楼。 
锦瑟箜篌。 
夜来风雨晓来收。 
几点落花饶柳絮， 
同为春愁。 
寄信问晴鸥。 
谁在芳洲。 
绿波宁处有兰舟。 
独对旧时携手地， 
情思悠悠。
                        </pre>
            </li>
            
            <li>
                <h3>
                    醉公子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>神仙无皋泽。 
琼裾珠佩， 
卷下尘陌。 
秀骨依依， 
误向山中， 
得与相识。 
溪岸侧。 
倚高情、自锁烟翠， 
时点空碧。 
念香襟沾恨， 
酥手翦愁， 
今後梦魂隔。 
相思暗惊清吟客。 
想玉照堂前、树三百。 
雁翅霜轻， 
凤羽寒深， 
谁护春色。 
诗鬓白。 
总多因、水村携酒， 
烟墅留屐。 
更时带、明月同来， 
与花为表德。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>江痕妥帖。 
日光熨动黄金叶。 
阑干直下愁相接。 
一朵红莲， 
飞上越人楫。 
鲤鱼波上丁宁切。 
诗筒如线不曾别。 
明年好个春风客。 
五鹗交飞， 
身在玉皇阙。
                        </pre>
            </li>
            
            <li>
                <h3>
                    金盏子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>奖绿催红， 
仰一番膏雨， 
始张春色。 
未踏画桥烟， 
江南岸、应是草秾花密。 
尚忆溅裙苹溪， 
觉诗愁相觅。 
光风外， 
除是倩莺烦燕， 
谩通消息。 
梨花夜来白。 
相思梦、空阑一林月。 
深深柳枝巷陌， 
难重遇、弓弯两袖云碧。 
见说倦理秦筝， 
怯春葱无力。 
空遣恨， 
当时留秀句， 
苍苔蠹壁。
                        </pre>
            </li>
            
            <li>
                <h3>
                    钗头凤·撷芳词
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>春愁远。 
春梦乱。 
凤钗一股轻尘满。 
江烟白。 
江波碧。 
柳户清明， 
燕帘寒食。 
忆忆忆。 
莺声晓， 
箫声短。 
落花不许春拘管。 
新相识。 
休相失。 
翠陌吹衣， 
画楼横笛。 
得得得。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>龙香吹袖白藤鞭。 
帽檐冲柳烟。 
一春几度画桥边。 
东风听管弦。 
花活计， 
酒因缘。 
从人嘲少年。 
真须吟就绿杨篇。 
湾头寄小怜。
                        </pre>
            </li>
            
            <li>
                <h3>
                    阳春曲·阳春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>杏花烟， 
梨花月， 
谁与晕开春色。 
坊巷晓愔愔， 
东风断、旧火销处近寒食。 
少年踪迹。 
愁暗隔、水南山北。 
还是宝络雕鞍， 
被莺声、唤来香陌。 
记飞盖西园， 
寒犹凝结。 
惊醉耳、谁家夜笛。 
灯前重帘不挂， 
殢华裾、粉泪曾拭。 
如今故里信息。 
赖海燕、年时相识。 
奈芳草、正锁江南， 
梦春衫怨碧。
                        </pre>
            </li>
            
            <li>
                <h3>
                    隔浦莲·隔浦莲近拍
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 史达祖</p>
                <pre>洛神一醉未醒。 
俯鉴窥红影。 
万绿森相卫， 
西风静、不放冷。 
侵晓鸥梦稳。 
非尘境。 
棹月香千顷。 
锦机靓。 
亭亭不语， 
多应嗔赋玉井。 
西湖游子， 
惯识雨愁烟恨。 
只恐吴娃暗折赠。 
耿耿。 
柔丝容易萦损。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>蕙花老尽离骚句。 
绿染遍、江头树。 
日午酒消听骤雨。 
青榆钱小， 
碧苔钱古。 
难买东君住。 
官河不碍遗鞭路。 
被芳草、将愁去。 
多定红楼帘影暮。 
兰灯初上， 
夜香初炷。 
犹自听鹦鹉。
                        </pre>
            </li>
            
            <li>
                <h3>
                    风入松
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>素馨柎萼太寒生。 
多翦春冰。 
夜深绿雾侵凉月， 
照晶晶、花叶分明。 
人卧碧纱幮净， 
香吹雪练衣轻。 
频伽衔得堕南薰。 
不受纤尘。 
若随荔子华清去， 
定空埋、身外芳名。 
借重玉炉沈炷， 
起予石鼎汤声。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>红楼横落日， 
萧郎去、几度碧云飞。 
记窗眼递香， 
玉台妆罢， 
马蹄敲月， 
沙路人归。 
如今但， 
一莺通信息， 
双燕说相思。 
入耳旧歌， 
怕听琴缕， 
断肠新句， 
羞染乌丝。 
相逢南溪上， 
桃花嫩、娇样浅澹罗衣。 
恰是怨深腮赤， 
愁重声迟。 
怅东风巷陌， 
草迷春恨， 
软尘庭户， 
花误幽期。 
多少寄来芳字， 
都待还伊。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>河深鹊冷， 
云高鸾远， 
水佩风裳缥缈。 
却推离恨下人间， 
第一个、黄昏过了。 
舟行有恨， 
愁来无限， 
去去长安渐杳。 
应将巧思入相思， 
觉泪比、银湾较少。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 史达祖</p>
                <pre>御路东风拂醉衣。 
卖灯人散烛笼稀。 
不知月底梅花冷， 
只忆桥边步袜归。 
闲梦淡， 
旧游非。 
夜深谁在小帘帏。 
罘罳儿下围炉坐， 
明处将人立地时。
                        </pre>
            </li>
            
            <li>
                <h3>
                    齐天乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>阑干只在鸥飞处， 
年年怕吟秋兴。 
断浦沈云， 
空山挂雨， 
中有诗愁千顷。 
波声未定。 
望舟尾拖凉， 
渡头笼暝。 
正好登临， 
有人歌罢翠帘冷。 
悠然魂坠故里， 
奈闲情未了， 
还被吹醒。 
拜月虚檐， 
听蛩坏砌， 
谁复能怜娇俊。 
忧心耿耿。 
寄桐叶芳题， 
冷枫新咏。 
莫遣秋声， 
树头喧夜永。
                        </pre>
            </li>
            
            <li>
                <h3>
                    龙吟曲·水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 史达祖</p>
                <pre>道人越布单衣， 
兴高爱学苏门啸。 
有时也伴， 
四佳公子， 
五陵年少。 
歌里眠香， 
酒酣喝月， 
壮怀无挠。 
楚江南， 
每为神州未复， 
阑干静、慵登眺。 
今日征夫在道。 
敢辞劳、风沙短帽。 
休吟稷穗， 
休寻乔木， 
独怜遗老。 
同社诗囊， 
小窗针线， 
断肠秋早。 
看归来， 
几许吴霜染鬓， 
验愁多少。
                        </pre>
            </li>
            
    </ul>
</body>

</html>