<!DOCTYPE html>
<html lang="zh-CN">

<head>
    <meta charset="UTF-8">
    <title>
        张先
    </title>
</head>

<body>
    <h1>
        张先
    </h1>
    <p><strong>朝代:</strong>
        宋代
    </p>
    <p><strong>生平:</strong>
        张先，字子野，乌程人。他与柳永齐名，擅长小令，亦作慢词。其词含蓄工巧，情韵浓郁。长于锻炼字句，因善于用“影”字，世称张三影。有《张子野词》，存词一百八十多首。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一丛花令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>伤高怀远几时穷？ 
无物似情浓。 
离愁正引千丝乱， 
更东陌， 
飞絮蒙蒙。 
嘶骑渐遥， 
征尘不断， 
何处认郎踪？ 
双鸳池沼水溶溶， 
南北小桡通。 
梯横画阁黄昏后， 
又还是， 
斜月帘栊。 
沉恨细思， 
不如桃杏， 
犹解嫁东风。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>自古伤心惟远别， 
登山临水迟留。 
暮尘衰草一番秋。 
寻常景物， 
到此尽成愁。 
况与佳人分凤侣， 
盈盈粉泪难收。 
高城深处是青楼。 
红尘远道， 
明日忍回头。
                        </pre>
            </li>
            
            <li>
                <h3>
                    于飞乐令·于飞乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>宝奁开， 
菱鉴静， 
一掏清蟾。 
新妆脸、旋学花添。 
蜀红衫， 
双绣蝶， 
裙缕鹣鹣。 
寻思前事， 
小屏风、巧画江南。 
怎空教、草解宜男。 
柔桑暗、又过春蚕。 
正阴晴天气， 
更暝色相兼。 
幽期消息， 
曲房西、碎月筛帘。
                        </pre>
            </li>
            
            <li>
                <h3>
                    倾杯·倾杯乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>横塘水静， 
花窥影、孤城转。 
浮玉无尘， 
五亭争景， 
画桥对起， 
垂虹不断。 
爱溪上琼楼， 
凭雕栏、久□飞云远。 
人在虚空， 
月生溟海， 
寒渔夜泛， 
游鳞可辨。 
正是草长苹老， 
江南地暖。 
汀洲日晚。 
更茶山、已过清明， 
风雨暴千岩、啼鸟怨。 
芳菲故苑。 
深红尽、绿叶阴浓， 
青子枝头满。 
史君莫放寻春缓。
                        </pre>
            </li>
            
            <li>
                <h3>
                    偷声木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>曾居别乘康吴俗。 
民到於今歌不足。 
骊驭征鞭。 
一去东风十二年。 
重来却拥诸侯骑。 
宝带垂鱼金照地。 
和气融人。 
清霅千家日日春。
                        </pre>
            </li>
            
            <li>
                <h3>
                    八宝装·八宝妆
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>锦屏罗幌初睡起。 
花阴转、重门闭。 
正不寒不暖， 
和风细雨， 
困人天气。 
此时无限伤春意。 
凭谁诉、厌厌地。 
这浅情薄幸， 
千山万水， 
也须来里。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>垂螺近额。 
走上红裀初趁拍。 
只恐轻飞。 
拟倩游丝惹住伊。 
文鸳绣履。 
去似杨花尘不起。 
舞彻伊州。 
头上宫花颤未休。
                        </pre>
            </li>
            
            <li>
                <h3>
                    凤栖梧·蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>密宴厌厌池馆暮。 
天汉沈沈， 
借得春光住。 
红翠斗为长袖舞。 
香檀拍过惊鸿翥。 
明日不知花在否。 
今夜圆蟾， 
後夜忧风雨。 
可惜歌云容易去。 
东城杨柳东城路。
                        </pre>
            </li>
            
            <li>
                <h3>
                    劝金船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>流泉宛转双开窦。 
带染轻纱皱。 
何人暗得金船酒。 
拥罗绮前後。 
绿定见花影， 
并照与、艳妆争秀。 
行尽曲名， 
休更再歌杨柳。 
光生飞动摇琼甃。 
隔障笙箫奏。 
须知短景欢无足， 
又还过清昼。 
翰阁迟归来， 
传骑恨、留住难久。 
异日凤凰池上， 
为谁思旧。
                        </pre>
            </li>
            
            <li>
                <h3>
                    千秋岁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>数声鶗鴂。 
又报芳菲歇。 
惜春更把残红折。 
雨轻风色暴， 
梅子青时节。 
永丰柳， 
无人尽日飞花雪。 
莫把幺弦拨。 
怨极弦能说。 
天不老， 
情难绝。 
心似双丝网， 
中有千千结。 
夜过也， 
东窗未白凝残月。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>何处可魂消。 
京口终朝两信潮。 
不管离心千叠恨， 
滔滔。 
催促行人动去桡。 
记得旧江皋。 
绿杨轻絮几条条。 
春水一篙残照阔， 
遥遥。 
有个多情立画桥。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>醉後和衣倒， 
愁来殢酒醺。 
困人天气近清明。 
尽日厌厌□脸、浅含颦。 
睡觉□□恨， 
依然月映门。 
楚天何处觅行云。 
唯有暗灯残漏、伴消魂。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>梦断寒夜长， 
坐待清霜晓。 
临镜无人为整妆， 
但自学、孤鸾照。 
楼台红树杪。 
风月依前好。 
江水东流郎在西， 
问尺素、何由到。
                        </pre>
            </li>
            
            <li>
                <h3>
                    卜算子慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>溪山别意， 
烟树去程， 
日落采苹春晚。 
欲上征鞍， 
更掩翠帘相眄。 
惜弯弯浅黛长长眼。 
奈画阁欢游， 
也学狂花乱絮轻散。 
水影横池馆。 
对静夜无人， 
月高云远。 
一饷凝思， 
两袖泪痕还满。 
恨私书、又逐东风断。 
纵西北层楼万尺， 
望重城那见。
                        </pre>
            </li>
            
            <li>
                <h3>
                    双燕儿
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>榴花帘外飘红。 
藕丝罩、小屏风。 
东山别後， 
高唐梦短， 
犹喜相逢。 
几时再与眠香翠， 
悔旧欢、何事匆匆。 
芳心念我， 
也应那里， 
蹙破眉峰。
                        </pre>
            </li>
            
            <li>
                <h3>
                    双韵子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>鸣鞘电过晓闱静。 
敛龙旗风定。 
凤楼远出霏烟， 
闻笑语、中天迥。 
清光近。 
欢声竟。 
鸳鸯集、仙花斗影。 
更闻度曲瑶山， 
升瑞日、春宫永。
                        </pre>
            </li>
            
            <li>
                <h3>
                    喜朝天·踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>晓云开。 
睨仙馆陵虚， 
步入蓬莱。 
玉宇琼甃， 
对青林近， 
归鸟徘徊。 
风月顿消清暑， 
野色对、江山助诗才。 
潇鼓宴， 
璇题宝字， 
浮动持杯。 
人多送目天际， 
识渡舟帆小， 
时见潮回。 
故国千里， 
共十万室， 
日日春台。 
睢社朝京非远， 
正和羹、民口渴盐梅。 
佳景在， 
吴侬还望， 
分阃重来。
                        </pre>
            </li>
            
            <li>
                <h3>
                    塞垣春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>野树秋声满。 
对雨壁、风灯乱。 
云低翠帐， 
烟销素被， 
签动重幔。 
甚客怀、先自无消遣。 
更篱落、秋虫叹。 
叹樊川、风流减。 
旧欢难得重见。 
停酒说扬州， 
平山月、应照棋观。 
绿绮为谁弹， 
空传广陵散。 
但光纱短帽， 
窄袖轻衫， 
犹记竹西庭院。 
老鹤何时去， 
认琼花一面。
                        </pre>
            </li>
            
            <li>
                <h3>
                    夜厌厌·夜行船
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>昨夜小筵欢纵。 
烛房深、舞鸾歌凤。 
酒迷花困共厌厌， 
倚朱弦、未成归弄。 
峡雨忽收寻断梦。 
依前是、画楼钟动。 
争拂雕鞍葱葱去， 
万千恨、不能相送。
                        </pre>
            </li>
            
            <li>
                <h3>
                    天仙子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>持节来时初有雁。 
十万人家春已满。 
龙标名第凤池身， 
堂阜远。 
江桥晚。 
一见湖山看未遍。 
障扇欲收歌泪溅。 
亭下花空罗绮散。 
樯竿渐向望中疏， 
旗影转。 
鼙声断。 
惆怅不如船尾燕。
                        </pre>
            </li>
            
            <li>
                <h3>
                    天仙子·水调数声持酒听
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>水调数声持酒听。 
午醉醒来愁未醒。 
送春春去几时回。 
临晚镜， 
伤流景。 
往事后期空记省。 
沙上并禽池上暝。 
云破月来花弄影。 
重重帘幕密遮灯， 
风不定。 
人初静。 
明日落红应满径。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>月色透横枝， 
短叶小花无力。 
北客一声长笛， 
怨江南先得。 
谁教强半腊前开， 
多情为春忆。 
留取大家沈醉， 
正雨休风息。
                        </pre>
            </li>
            
            <li>
                <h3>
                    定西番
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>焊拨紫槽金衬， 
双秀萼， 
两回鸾。 
齐学汉宫妆样， 
竞蝉娟。 
三十六弦蝉闹， 
小弦蜂作团。 
听尽昭君幽怨， 
莫重弹。
                        </pre>
            </li>
            
            <li>
                <h3>
                    定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>素藕抽条未放莲。 
晚蚕将茧不成眠。 
若比相思如乱絮。 
何异。 
两心俱被暗丝牵。 
暂觉欲归还是恨。 
莫问。 
有情谁信道无缘。 
有似中秋云外月。 
皎洁。 
不团圆待几时圆。
                        </pre>
            </li>
            
            <li>
                <h3>
                    定风波令·定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>浴殿词臣亦议兵。 
禁中颇牧党羌平。 
诏卷促归难自缓。 
溪馆。 
彩花千数酒泉清。 
春草未青秋叶暮。 
□去。 
一家行色万家情。 
可恨黄莺相识晚。 
望断。 
湖边亭上不闻声。
                        </pre>
            </li>
            
            <li>
                <h3>
                    宴春台慢·宴春台
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>丽日千门， 
紫烟双阙， 
琼林又报春回。 
殿阁风微， 
当时去燕还来。 
五侯池馆频开。 
探芳菲、走马天街。 
重帘人语， 
辚辚绣轩， 
远近轻雷。 
雕觞霞滟， 
翠幕云飞， 
楚腰舞柳， 
宫面妆梅。 
金猊夜暖、罗衣暗裛香煤。 
洞府人归， 
放笙歌、灯火下楼台。 
蓬莱。 
犹有花上月， 
清影徘徊。
                        </pre>
            </li>
            
            <li>
                <h3>
                    少年游
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>听歌持酒且休行。 
云树几程程。 
眼看檐牙， 
手搓花蕊， 
未必两无情。 
拓夫滩上闻新雁， 
离袖掩盈盈。 
此恨无穷， 
远如江水， 
东去几时平。
                        </pre>
            </li>
            
            <li>
                <h3>
                    少年游慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>春城三二月。 
禁柳飘绵未歇。 
仙篽生香， 
轻云凝紫， 
临层阙。 
歌掌明珠滑。 
酒脸红霞发。 
华省名高， 
少年得意时节。 
画刻三题彻。 
梯汉同登蟾窟。 
玉殿初宣， 
银袍齐脱， 
生仙骨。 
花探都门晓， 
马跃芳衢阔。 
宴罢东风， 
鞭梢一行飞雪。
                        </pre>
            </li>
            
            <li>
                <h3>
                    山亭宴
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>碧波落日寒烟聚， 
望遥山、迷离红树。 
小艇载人来， 
约尊酒、商量歧路。 
衰柳断桥西， 
共携手、攀条无语。 
水际见鷖凫， 
一对对、眠沙溆。 
西陵松柏青如故。 
翦烟花、幽兰啼露。 
油壁间花骢， 
那禁得、风吹细雨。 
饶他此後更思量， 
总莫似、当筵情绪。 
镜面绿波平， 
照几度、人来去。
                        </pre>
            </li>
            
            <li>
                <h3>
                    山亭宴慢·山亭宴
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>宴亭永昼喧箫鼓。 
倚青空、画阑红柱。 
玉莹紫微人， 
蔼和气、春融日煦。 
故宫池馆更楼台， 
约风月、今宵何处。 
湖水动鲜衣， 
竞拾翠、湖边路。 
落花荡漾愁空树。 
晓山静、数声杜宇。 
天意送芳菲， 
正黯淡、疏烟逗雨。 
新欢宁似旧欢长， 
此会散、几时还聚。 
试为挹飞云， 
问解寄、相思否。
                        </pre>
            </li>
            
            <li>
                <h3>
                    师师令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>香钿宝珥。 
拂菱花如水。 
学妆皆道称时宜， 
粉色有、天然春意。 
蜀彩衣长胜未起。 
纵乱云垂地。 
都城池苑夸桃李。 
问东风何似。 
不须回扇障清歌， 
唇一点、小於珠子。 
正是残英和月坠。 
寄此情千里。
                        </pre>
            </li>
            
            <li>
                <h3>
                    庆佳节
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>莫风流。 
莫风流。 
风流後、有闲愁。 
花满南园月满楼。 
偏使我、忆欢游。 
我忆欢游无计奈， 
除却且醉金瓯。 
醉了醒来春复秋。 
我心事、几时休。
                        </pre>
            </li>
            
            <li>
                <h3>
                    庆同天·河传
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>海宇， 
称庆。 
复生元圣。 
风入南薰。 
拜恩遥阙， 
衣上晓色犹春。 
望尧云。 
游钧广乐人疑梦。 
仙声共。 
日转旗光动。 
无疆帝算， 
何独待祝华封。 
与天同。
                        </pre>
            </li>
            
            <li>
                <h3>
                    庆春泽
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>飞阁危桥相倚。 
人独立东风， 
满衣轻絮。 
还记忆江南， 
如今天气。 
正白苹花， 
绕堤涨流水。 
寒梅落尽谁寄。 
方春意无穷， 
青空千里。 
愁草树依依， 
关城初闭。 
对月黄昏， 
角声傍烟起。
                        </pre>
            </li>
            
            <li>
                <h3>
                    庆金枝
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>青螺添远山。 
两娇靥、笑时圆。 
抱云勾雪近灯看。 
妍处不堪怜。 
今生但愿无离别， 
花月下、绣屏前。 
双蚕成茧共缠绵。 
更结後生缘。
                        </pre>
            </li>
            
            <li>
                <h3>
                    归朝欢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>声转辘轳闻露井。 
晓引银瓶牵素绠。 
西园人语夜来风， 
丛英飘坠红成径。 
宝猊烟未冷。 
莲台香蜡残痕凝。 
等身金， 
谁能得意， 
买此好光景。 
粉落轻妆红玉莹。 
月枕横钗云坠领。 
有情无物不双栖， 
文禽只合常交颈。 
昼长欢岂定。 
争如翻作春消永。 
日曈曨， 
娇柔懒起， 
帘押残花影。
                        </pre>
            </li>
            
            <li>
                <h3>
                    御街行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>画船横倚烟溪半。 
春入吴山遍。 
主人凭客且迟留， 
程入花溪远远。 
数声芦叶， 
两行霓袖， 
几处成离宴。 
纷纷归骑亭皋晚。 
风顺樯乌转。 
古今为别最消魂， 
因别有情须怨。 
更独自、尽上高台望， 
望尽飞云断。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>参差竹。 
吹断相思曲。 
情不足。 
西北有楼穷远目。 
忆苕溪、寒影透清玉。 
秋雁南飞速。 
菰草绿。 
应下溪头沙上宿。
                        </pre>
            </li>
            
            <li>
                <h3>
                    怨春风·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>无由且住。 
绵绵恨似春蚕绪。 
见来时饷还须去。 
月浅灯收， 
多在偷期处。 
今夜掩妆花下语。 
明朝芳草东西路。 
愿身不学相思树。 
但愿罗衣， 
化作双飞羽。
                        </pre>
            </li>
            
            <li>
                <h3>
                    恨春迟
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>好梦才成又断。 
日晚起、云亸梳鬟。 
秀脸拂新红， 
酒入娇眉眼， 
薄衣减春寒。 
红柱溪桥波平岸。 
画阁外、落日西山。 
不分闲花并蒂， 
秋藕连根， 
何时重得双眠。
                        </pre>
            </li>
            
            <li>
                <h3>
                    惜双双
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>城上层楼天边路。 
残照里， 
平无绿树。 
伤远更惜春暮。 
有人还在高高处。 
断梦归云经日去。 
无计使， 
哀弦寄语。 
相望恨不相遇。 
倚桥临水谁家住。
                        </pre>
            </li>
            
            <li>
                <h3>
                    惜琼花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>汀苹白。 
苕水碧。 
每逢花驻乐， 
随处欢席。 
别时携手看春色。 
萤火而今， 
飞破秋夕。 
旱河流， 
如带窄。 
任身轻似叶， 
何计归得。 
断云孤鹜青山极。 
楼上徘徊， 
无尽相忆。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>廊庙当时共代工。 
睢陵千里远， 
约过从。 
欲知宾主与谁同。 
宗枝内， 
黄阁旧， 
有三公。 
广乐起云中。 
湖山看画轴， 
两仙翁。 
武林嘉语几时穷。 
元丰际， 
德星聚， 
照江东。
                        </pre>
            </li>
            
            <li>
                <h3>
                    更漏子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>锦筵红， 
罗幕翠。 
侍宴美人姝丽。 
十五六， 
解怜才。 
劝人深酒杯。 
黛眉长， 
檀口小。 
耳畔向人轻道。 
柳阴曲， 
是儿家。 
门前红杏花。
                        </pre>
            </li>
            
            <li>
                <h3>
                    望江南·忆江南
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>青楼宴， 
靓女荐瑶杯。 
一曲白云江月满， 
际天拖练夜潮来。 
人物误瑶台。 
醺醺酒， 
拂拂上双腮。 
媚脸已非朱淡粉， 
香红全胜雪笼梅。 
标格外尘埃。
                        </pre>
            </li>
            
            <li>
                <h3>
                    木兰花十首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>龙头舴艋吴儿意。 
笋柱秋千游女并。 
芳洲拾翠暮忘归， 
秀野踏青来不定。 
行云去后遥山螟。 
已放笙歌池院静。 
中庭月色正清明， 
无数杨花过无影。 
插花劝酒盐桥馆。 
召节促行龙阙远。 
吴船渐起晚潮生， 
蛮榼未空寒日短。 
庆门奕世隆宸眷。 
归到月陂梅已绽。 
有情愿寄向南枝， 
图得洛阳春色看。 
楼下雪飞楼上宴。 
歌咽笙簧声韵颤。 
尊前有个好人人， 
十二阑干同倚遍。 
帘重不知金屋晚。 
信马归来肠欲断。 
多情无奈苦相思， 
醉眼开时犹似见。 
青钱贴水萍无数。 
临晓西湖春涨雨。 
泥新轻燕面前飞， 
风慢落花衣上住。 
红裙空引烟娥聚。 
云月却能随马去。 
明朝何处上高台， 
回认玉峰山下路。 
轻牙低掌随声听。 
合调破空云自凝。 
姝娘翠黛有人描， 
琼女分鬟待谁并。 
弄妆俱学闲心性。 
固向鸾台同照影。 
双头莲子一时花， 
天碧秋池水如镜。 
去年春入芳菲国。 
青蕊如梅终忍摘。 
阑边徒欲说相思， 
绿蜡密缄朱粉饰。 
归来故苑重寻觅。 
花满旧枝心更惜。 
鸳鸯从小自相双， 
若不多情头不白。 
人意共怜花月满。 
花好月圆人又散。 
欢情去逐远云空， 
往事过如幽梦断。 
草树争春红影乱。 
一唱鸡声千万怨。 
任教迟日更添长， 
能得几时抬眼看。 
檀槽碎响金丝拨。 
露湿浔阳江上月。 
不知商妇为谁愁， 
一曲行人留晚发。 
画堂花入新声别。 
红蕊调高弹未彻。 
暗将深意语胶弦， 
长愿弦丝无断绝。 
西湖杨柳风流绝。 
满缕青春看赠别。 
墙头簌簌暗飞花， 
山外阴阴初落月。 
秦姬秾丽云梳发。 
持酒唱歌留晚发。 
骊驹应解恼人情， 
欲出重城嘶不歇。 
相离徒有相逢梦。 
门外马蹄尘已动。 
怨歌留待醉时听， 
远目不堪空际送。 
今宵风月知谁共。 
声咽琵琶槽上凤。 
人生无物比多情， 
江水不深山不重。 
以上张先作品《木兰花》共10首        
                        </pre>
            </li>
            
            <li>
                <h3>
                    梦仙乡
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>江东苏小。 
夭斜窈窕。 
都不胜、彩鸾娇妙。 
春艳上新妆。 
肌肉过人香。 
佳树阴阴池院。 
华灯绣幔。 
花月好、可能长见。 
离聚此生缘。 
无计问天天。
                        </pre>
            </li>
            
            <li>
                <h3>
                    武陵春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>每见韶娘梳鬓好， 
钗燕傍云飞。 
谁掬彤霞露染衣。 
□玉透柔肌。 
梅花瘦雪梨花雨， 
心眼未芳菲。 
看著娇妆听柳枝。 
人意觉春归。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>红粉苔墙。 
透新春消息， 
梅粉先芳。 
奇葩异卉， 
汉家宫额涂黄。 
何人斗巧， 
运紫檀、翦出蜂房。 
应为是、中央正色， 
东君别与清香。 
仙姿自称霓裳。 
更孤标俊格， 
非雪凌霜。 
黄昏院落， 
为谁密解罗囊。 
银瓶注水， 
浸数枝、小阁幽窗。 
春睡起， 
纤条在手， 
厌厌宿酒残妆。
                        </pre>
            </li>
            
            <li>
                <h3>
                    江南柳
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>隋堤远， 
波急路尘轻。 
今古柳桥多送别， 
见人分袂亦愁生。 
何况自关情。 
斜照後， 
新月上西城。 
城上楼高重倚望， 
愿身能似月亭亭。 
千里伴君行。
                        </pre>
            </li>
            
            <li>
                <h3>
                    江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>小圆珠串静慵拈。 
夜厌厌。 
下重帘。 
曲屏斜烛， 
心事入眉尖。 
金字半开香穗小， 
愁不寐， 
恨西蟾。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>心膂良臣， 
帷幄元勋， 
左右万几。 
暂武林分阃， 
东南外翰， 
锦衣乡社， 
未满瓜时。 
易镇梧台， 
宣条期岁， 
又西指夷桥千骑移。 
珠滩上， 
喜甘棠翠荫， 
依旧春晖。 
须知。 
系国安危。 
料节召、还趋浴凤池。 
且代工施化， 
持钧播泽， 
置盂天下， 
此外何思。 
素卷书名， 
赤松游道， 
飙驭云軿仙可期。 
湖山美， 
有啼猿唳鹤， 
相望东归。
                        </pre>
            </li>
            
            <li>
                <h3>
                    河传
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>花暮。 
春去。 
都门东路。 
嘶马将行。 
江南江北， 
十里五里邮亭。 
几程程。 
高城望远看回睇。 
烟细。 
晚碧空无际。 
今夜何处， 
冷落衾帏。 
欲眠时。
                        </pre>
            </li>
            
            <li>
                <h3>
                    河满子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>溪女送花随处， 
沙鸥避乐分行。 
游舸已如图障里， 
小屏犹画潇湘。 
人面新生酒艳， 
日痕更欲春长。 
衣上交枝斗色， 
钗头比翼相双。 
片段落霞明水底， 
风纹时动妆光。 
宾从夜归无月， 
千灯万火河塘。
                        </pre>
            </li>
            
            <li>
                <h3>
                    泛清苕
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>绿净无痕， 
过晓霁清苕， 
镜里游人。 
红柱巧， 
彩船稳， 
当筵主、秘馆词臣。 
吴娃劝饮韩娥唱， 
竞艳容、左右皆春。 
学为行雨， 
傍画桨， 
从教水溅罗裙。 
溪烟混月黄昏。 
渐楼台上下， 
火影星分。 
飞槛倚， 
斗牛近， 
响箫鼓、远破重云。 
归轩未至千家待， 
掩半妆、翠箔朱门。 
衣香拂面， 
扶醉卸簪花， 
满袖馀煴。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张先</p>
                <pre>轻屉来时不破尘。 
石榴花映石榴裙。 
有情应得撞腮春。 
夜短更难留远梦， 
日高何计学行云。 
树深莺过静无人。
                        </pre>
            </li>
            
            <li>
                <h3>
                    浣溪纱
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张先</p>
                <pre>楼倚春江百尺高， 
烟中还未见归桡。 
几时期信似江潮？ 
花片片飞风弄蝶， 
柳阴阴下水平桥。 
日长才过又今宵。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>肠断送韶华。 
为惜杨花。 
雪球摇曳逐风斜。 
容易著人容易去， 
飞过谁家。 
聚散苦咨嗟。 
无计留他。 
行人洒泪滴流霞。 
今日画堂歌舞地， 
明日天涯。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>清歌逐酒。 
腻脸生红透。 
樱小杏青寒食後。 
衣换缕金轻绣。 
画堂新月朱扉。 
严城夜鼓声迟。 
细看玉人娇面， 
春光不在花枝。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>巴子城头青草暮， 
巴山重叠相逢处。 
燕子占巢花脱树。 
杯且举， 
瞿堂水阔舟难渡。 
天外吴门青雪路， 
君家正在吴门住。 
赠我柳枝情几许。 
春满缕， 
为君将入江南去。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>飘尽寒梅， 
笑粉蝶、游蜂未觉。 
渐迤逦、水明山秀， 
暖生帘幕。 
过雨小桃红未透， 
舞烟新柳青犹弱。 
记画桥， 
深处水边亭， 
曾偷约。 
多少恨， 
今犹昨； 
愁和闷， 
都忘却。 
拚从前烂醉， 
被花迷着。 
晴鸽试铃风力软， 
雏莺弄舌春寒薄。 
但只愁， 
锦绣闹妆时， 
东风恶。
                        </pre>
            </li>
            
            <li>
                <h3>
                    熙州慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>武林乡， 
占第一湖山， 
咏画争巧。 
鹫石飞来， 
倚翠楼烟霭， 
清猿啼晓。 
况值禁垣师帅， 
惠政流入欢谣。 
朝暮万景， 
寒潮弄月， 
乱峰回照。 
天使寻春不早。 
并行乐， 
免有花愁花笑。 
持酒更听， 
红儿肉声长调。 
潇湘故人未归， 
但目送游云孤鸟。 
际天杪。 
离情尽寄芳草。
                        </pre>
            </li>
            
            <li>
                <h3>
                    燕归梁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>夜月啼乌促乱弦。 
江树远无烟。 
缺多圆少奈何天。 
愁只恐、下关山。 
粉香生润， 
衣珠弄彩， 
人月两蝉娟。 
留连残夜惜馀欢。 
人月在、又明年。
                        </pre>
            </li>
            
            <li>
                <h3>
                    玉树后庭花·后庭花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>华灯火树红相斗。 
往来如昼。 
桥河水白天青， 
讶别生星斗。 
落梅秾李还依旧。 
宝钗沽酒。 
晓蟾残漏心情， 
恨雕鞍归後。
                        </pre>
            </li>
            
            <li>
                <h3>
                    玉联环·解连环
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>来时露裛衣香润。 
彩绦垂鬓。 
卷帘还喜月相亲， 
把酒更、花相近。 
西去阳关休问。 
未歌先恨。 
玉峰山下水长流， 
流水尽、情无尽。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 张先</p>
                <pre>当初相见时， 
彼此心萧洒。 
近日见人来， 
却恁相谩諕。 
休休休便休， 
美底教他且。 
匹似没伊时， 
更不思量也。
                        </pre>
            </li>
            
            <li>
                <h3>
                    画堂春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>外潮莲子长参差。 
霁山青处鸥飞。 
水天溶漾画桡迟。 
人影鉴中移。 
桃叶浅声双唱， 
杏红深色轻衣。 
小荷障面避斜晖。 
分得翠阴归。
                        </pre>
            </li>
            
            <li>
                <h3>
                    百媚娘
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>珠阙五云仙子。 
未省有谁能似。 
百媚算应天乞与， 
净饰艳妆俱美。 
若取次芳华皆可意。 
何处比桃李。 
蜀被锦纹铺水。 
不放彩鸳双戏。 
乐事也知存後会， 
争奈眼前心里。 
绿皱小池红叠砌。 
花外东风起。
                        </pre>
            </li>
            
            <li>
                <h3>
                    相思儿令
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>春去几时还。 
问桃李无言。 
燕子归栖风紧， 
梨雪乱西园。 
犹有月婵娟。 
似人人、难近如天。 
愿教清影长相见， 
更乞取长圆。
                        </pre>
            </li>
            
            <li>
                <h3>
                    破阵乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>四堂互映， 
双门并丽， 
龙阁开府。 
郡美东南第一， 
望故苑、楼台霏雾。 
垂柳池塘， 
流泉巷陌， 
吴歌处处。 
近黄昏， 
渐更宜良夜， 
簇簇繁星灯烛， 
长衢如昼， 
暝色韶光， 
几许粉面， 
飞甍朱户。 
和煦。 
雁齿桥红， 
裙腰草绿， 
云际寺、林下路。 
酒熟梨花宾客醉， 
但觉满山潇鼓。 
尽朋游、同民乐， 
芳菲有主。 
自此归从泥诏， 
去指沙堤， 
南屏水石， 
西湖风月， 
好作千骑行春， 
画图写取。
                        </pre>
            </li>
            
            <li>
                <h3>
                    碧牡丹
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>步帐摇红绮。 
晓月堕， 
沈烟砌。 
缓板香檀， 
唱彻伊家新制。 
怨入眉头， 
敛黛峰横翠。 
芭蕉寒， 
雨声碎。 
镜华翳。 
闲照孤鸾戏。 
思量去时容易。 
钿盒瑶钗， 
至今冷落轻弃。 
望极蓝桥， 
但暮云千里。 
几重山， 
几重水。
                        </pre>
            </li>
            
            <li>
                <h3>
                    离亭宴
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>捧黄封诏卷。 
随处是、离亭别宴。 
红翠成轮歌未遍。 
已恨野桥风便。 
此去济南非久， 
惟有凤池鸾殿。 
三月花飞几片。 
又减却、芳菲过半。 
千里恩深云海浅。 
民爱比、春流不断。 
更上玉楼西， 
归雁与、征帆共远。
                        </pre>
            </li>
            
            <li>
                <h3>
                    系裙腰
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>惜霜蟾照夜云天。 
朦胧影、画勾阑。 
人情纵是长情月， 
算一年年。 
又能得、几番圆。 
欲寄西江题叶字， 
流不到、五亭前。 
东池始有荷新绿， 
尚小如钱。 
问何日藕、几时莲。
                        </pre>
            </li>
            
            <li>
                <h3>
                    翦牡丹
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>野绿连空， 
天青垂水， 
素色溶漾都净。 
柔柳摇摇， 
坠轻絮无影。 
汀洲日落人归， 
修巾薄袂， 
撷香拾翠相竞。 
如解凌波， 
泊烟渚春暝。 
采绦朱索新整。 
宿绣屏、画船风定。 
金凤响双槽， 
弹出今古幽思谁省。 
玉盘大小乱珠迸。 
酒上妆面， 
花艳媚相并。 
重听。 
尽汉妃一曲， 
江空月静。
                        </pre>
            </li>
            
            <li>
                <h3>
                    芳草渡·系裙腰
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>主人宴客玉楼西。 
风飘雪、忽氛霏。 
唐昌花蕊渐平枝。 
浮光里， 
寒声聚， 
队禽栖。 
惊晓日， 
喜春迟。 
野桥时伴梅飞。 
山明日远霁云披。 
溪上月， 
堂下水， 
并春晖。
                        </pre>
            </li>
            
            <li>
                <h3>
                    苏幕遮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>柳飞绵， 
花实少。 
镂板音清， 
浅发江南调。 
斜日两竿留碧□。 
马足重重， 
又近青门道。 
去尘浓， 
人散了。 
回首旗亭， 
渐渐红裳小。 
莫讶安仁头白早。 
天若有情， 
天也终须老。
                        </pre>
            </li>
            
            <li>
                <h3>
                    菊花新
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>堕髻慵妆来日暮。 
家在画桥堤下住。 
衣缓绛绡垂， 
琼树袅、一枝红雾。 
院深池静娇相妒。 
粉墙低、乐声时度。 
长恐舞筵空， 
轻化作、彩云飞去。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>夜深不至春蟾见。 
令人更更情飞乱。 
翠幕动风亭。 
时疑响屉声。 
花香闻水榭。 
几误飘衣麝。 
不忍下朱扉。 
绕廊重待伊。
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>苕花飞尽汀风定。 
苕水天摇影。 
画船罗绮满溪春。 
一曲石城清响、入高云。 
壶觞昔岁同歌舞。 
今日无欢侣。 
南园花少故人稀。 
月照玉楼依旧、似当时。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>移得绿杨栽後院。 
学舞宫腰， 
二月青犹短。 
不比灞陵多送远。 
残丝乱絮东西岸。 
几叶小眉寒不展。 
莫唱阳关， 
真个肠先断。 
分付与春休细看。 
条条尽是离人怨。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>舞雪歌云。 
闲淡妆匀。 
蓝溪水、深染轻裙。 
酒香醺脸， 
粉色生春。 
更巧谈话， 
美情性， 
好精神。 
江空无畔， 
凌波何处， 
月桥边、青柳朱门。 
断钟残角， 
又送黄昏。 
奈心中事， 
眼中泪， 
意中人。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>泛泛春船载乐， 
溶溶湖水平桥。 
高鬟照影翠烟摇。 
白纻一声云杪。 
倦醉天然玉软， 
弄妆人惜花娇。 
风情遗恨几时消。 
不见卢郎年少。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>数枝金菊对芙蓉。 
零落意忡忡。 
不知多少幽怨， 
和泪泣东风。 
人散後， 
月明中。 
夜寒浓。 
谢娘愁卧， 
潘令闲眠， 
往事何穷。
                        </pre>
            </li>
            
            <li>
                <h3>
                    谢池春慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>缭墙重院， 
时闻有、啼莺到。 
绣被掩馀寒， 
画幕明新晓。 
朱槛连空阔， 
飞絮无多少。 
径莎平， 
池水渺。 
日长风静， 
花影闲相照。 
尘香拂马， 
逢谢女、城南道。 
秀艳过施粉， 
多眉生轻笑。 
斗色鲜衣薄， 
碾玉双蝉小。 
欢难偶， 
春过了。 
琵琶流怨， 
都入相思调。
                        </pre>
            </li>
            
            <li>
                <h3>
                    贺圣朝
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>淡黄衫子浓妆了。 
步缕金鞋小。 
爱来书幌绿窗前， 
半和娇笑。 
谢家姊妹， 
诗名空杳。 
何曾机巧。 
争如奴道， 
春来情思， 
乱如芳草。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>衾凤犹温， 
笼鹦尚睡。 
宿妆稀淡眉成字。 
映花避月上行廊， 
珠裙摺摺轻垂地。 
翠幕成波， 
新荷贴水。 
纷纷烟柳低还起。 
重墙绕院更重门， 
春风无路通深意。
                        </pre>
            </li>
            
            <li>
                <h3>
                    转声虞美人·桃源忆故人
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>使君欲醉离亭酒。 
酒醒离愁转有。 
紫禁多时虚右。 
苕霄留难久。 
一声歌掩双罗袖。 
日落乱山春後。 
犹有东城烟柳。 
青荫长依旧。
                        </pre>
            </li>
            
            <li>
                <h3>
                    迎春乐
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 张先</p>
                <pre>城头画角催夕宴。 
忆前时、小楼晚。 
残虹数尺云中断。 
愁送目、天涯远。 
枕清风、停画扇。 
逗蛮簟、碧纱零乱。 
怎生得伊来， 
今夜里、银蟾满。
                        </pre>
            </li>
            
            <li>
                <h3>
                    醉垂鞭
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>朱粉不须施。 
花枝小。 
春偏好。 
娇妙近胜衣。 
轻罗红雾垂。 
琵琶金画凤。 
双条重。 
倦眉低。 
啄木细声迟。 
黄蜂花上飞。
                        </pre>
            </li>
            
            <li>
                <h3>
                    醉垂鞭·双蝶绣罗裙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>双蝶绣罗裙， 
东池宴， 
初相见。 
朱粉不深匀， 
闲花淡淡春。 
细看诸处好， 
人人道， 
柳腰身。 
昨日乱山昏， 
来时衣上云。
                        </pre>
            </li>
            
            <li>
                <h3>
                    醉桃源·阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>双花连袂近香猊。 
歌随镂板齐。 
分明珠索漱烟溪。 
凝云定不飞。 
唇破点， 
齿编犀。 
春莺莫乱啼。 
阳关更在碧峰西。 
相看翠黛低。
                        </pre>
            </li>
            
            <li>
                <h3>
                    醉红妆
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 张先</p>
                <pre>琼枝玉树不相饶。 
薄云衣、细柳腰。 
一般妆样百般娇。 
眉眼细、好如描。 
东风摇草百花飘。 
恨无计、上青条。 
更起双歌郎且饮， 
郎未醉、有金貂。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>山围画障。 
风溪弄月清溶漾。 
玉楼苕馆人相望。 
下若醲醅， 
竞欲金钗当。 
使君劝醉青娥唱。 
分明仙曲云中响。 
南园百卉千家赏。 
和气兼春， 
不独花枝上。
                        </pre>
            </li>
            
            <li>
                <h3>
                    采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>水云薄薄天同色， 
竟日清辉。 
风影轻飞。 
花发瑶林春未知。 
剡溪不辨沙头路， 
粉水平堤。 
姑射人归。 
记得歌声与舞时。
                        </pre>
            </li>
            
            <li>
                <h3>
                    长相思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>粉艳明。 
秋水盈。 
柳样纤柔花样轻。 
笑前双靥生。 
寒江平。 
江橹鸣。 
谁道潮沟非远行。 
回头千里情。
                        </pre>
            </li>
            
            <li>
                <h3>
                    雨中花令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>近鬓彩钿云雁细。 
好客艳、花枝争媚。 
学双燕、同栖还并翅。 
我合著、你难分离。 
这佛面、前生应布施。 
你更看、蛾眉下秋水。 
似赛九底、见他三五二。 
正闷里、也须欢喜。
                        </pre>
            </li>
            
            <li>
                <h3>
                    青门引·青门饮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>乍暖还轻冷。 
风雨晚来方定。 
庭轩寂寞近清明， 
残花中酒， 
又是去年病。 
楼头画角风吹醒。 
入夜重门静。 
那堪更被明月， 
隔墙送过秋千影。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 张先</p>
                <pre>星桥火树， 
长安一夜， 
开遍红莲万蕊。 
绮罗能借月中春， 
风露细、天清似水。 
重城闭月， 
青楼夸乐， 
人在银潢影里。 
画屏期约近收灯， 
归步急、双鸳欲起。
                        </pre>
            </li>
            
    </ul>
</body>

</html>