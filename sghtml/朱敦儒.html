<!DOCTYPE html>
<html lang="zh-CN">

<head>
    <meta charset="UTF-8">
    <title>
        朱敦儒
    </title>
</head>

<body>
    <h1>
        朱敦儒
    </h1>
    <p><strong>朝代:</strong>
        宋代
    </p>
    <p><strong>生平:</strong>
        朱敦儒（1081-1159） 字希真，号岩壑，河南（治今河南洛阳）人。早有声名，但不愿为官。高宗绍兴二年（1132），始应召入朝，赐进士出身，为秘书省正字，擢兵部郎中，迁两浙东路提点刑狱。秦桧为相时，任鸿胪少卿；桧死，遭罢免。早年生活放荡，词风尚婉丽。中年，逢北方沦陷于金，国破家亡，多感怀、忧愤之作，格调悲凉。晚年隐居山林，词多描写自然景色与自己闲适的生活。其词语言清畅，句法灵活自由。但多数词作带有浓厚的虚无思想，内容消极。著有《岩壑老人诗文》，已佚；今有词集《樵歌》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一落索
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>惯被好花留住。 
蝶飞莺语。 
少年场上醉乡中， 
容易放、春归去。 
今日江南春暮。 
朱颜何处。 
莫将愁绪比飞花， 
花有数、愁无数。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>堪笑一场颠倒梦， 
元来恰似浮云。 
尘劳何事最相亲。 
今朝忙到夜， 
过腊又逢春。 
流水滔滔无住处， 
飞光忽忽西沈。 
世间谁是百年人。 
个中须著眼， 
认取自家身。
                        </pre>
            </li>
            
            <li>
                <h3>
                    乌夜啼
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>翦胜迎春後， 
和风入律频催。 
前回下叶飞霜处， 
红绽一枝梅。 
正遇时调玉烛， 
须添酒满金杯。 
寻芳伴侣休闲过， 
排日有花开。
                        </pre>
            </li>
            
            <li>
                <h3>
                    促拍丑奴儿
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 朱敦儒</p>
                <pre>清露湿幽香。 
想瑶台、无语凄凉。 
飘然欲去， 
依然如梦， 
云度银潢。 
又是天风吹澹月， 
佩丁东、携手西厢。 
泠泠玉磬， 
沈沈素瑟， 
舞遍霓裳。
                        </pre>
            </li>
            
            <li>
                <h3>
                    减字木兰花十七首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>古人误我。 
独舞西风双泪堕。 
鹤去无踪。 
木落西陵返照红。 
人间难住。 
掷下酒杯何处去。 
楼锁钟残。 
山北山南两点烟。 
东风桃李。 
春水绿波花影外。 
载酒胥山。 
祓禊相期落锦帆。 
吾曹一醉。 
却笑新亭人有泪。 
相对清言。 
不觉黄昏雨打船。 
花随人去。 
今夜钱塘江上雨。 
宿酒残更。 
潮过西窗不肯明。 
小罗金缕。 
结尽同心留不住。 
何处长亭。 
绣被春寒掩翠屏。 
江南春水。 
罗幕黄昏寒未退。 
好个相知。 
唱到姮娥敛黛眉。 
夜阑人醉。 
风露无情花有泪。 
画角残时。 
一片参旗红杏西。 
今年梅晚。 
懒趁寿阳钗上燕。 
月唤霜催。 
不肯人间取次开。 
低鬟掩袂。 
愁寄玉阑金井外。 
粉瘦香寒。 
独抱深心一点酸。 
刘郎已老。 
不管桃花依旧笑。 
要听琵琶。 
重院莺啼觅谢家。 
曲终人醉。 
多似浔阳江上泪。 
万里东风。 
国破山河落照红。 
年衰人老。 
矍铄支离君莫笑。 
白日青天。 
我自心情胜少年。 
超凡入妙。 
游戏神通随意到。 
酒圣诗仙。 
舞棹虚空驾铁船。 
挼花弄扇。 
碧斗遥山眉黛晚。 
白玉阑干。 
倚遍春风翠袖寒。 
难寻可见。 
何似一双青翅燕。 
人瘦春残。 
芳草连云日下山。 
无人请我。 
我自铺毡松下坐。 
酌酒栽诗。 
调弄梅花作侍儿。 
心欢易醉。 
明月飞来花下睡。 
醉舞谁知。 
花满纱巾月满怀。 
无人惜我。 
我自殷勤怜这个。 
恧峭惺惺。 
不肯随人独自行。 
乾坤许大。 
只在棘针尖上坐。 
依旧多情。 
搂著虚空睡到明。 
无知老子。 
元住渔舟樵舍里。 
暂借权监。 
持节纡朱我甚惭。 
不能者止。 
免苦龟肠忧虎尾。 
身退心闲。 
剩向人间活几年。 
闲人行李。 
羽扇芒鞋尘世外。 
一叠溪山。 
也解分风送客帆。 
时平易醉。 
无复惊心并溅泪。 
长揖忘言。 
回棹桃花插满船。 
虚空无碍。 
你自痴迷不自在。 
撒手游行。 
到处笙歌拥路迎。 
天然美满。 
不用些儿心计算。 
莫听先生。 
引入深山百丈坑。 
寻花携李。 
红漾轻舟汀柳外。 
小簇春山。 
溪雨岩云不饱帆。 
相逢心醉。 
容易堆盘银烛泪。 
痛饮何言。 
犀箸敲残玉酒船。 
慵歌怕酒。 
今日春衫惊著瘦。 
双燕帘栊。 
金鸭香沈客泪中。 
琵琶重听。 
谁信人间多少恨。 
落日东风。 
吹得桃花满院红。 
有何不可。 
依旧一枚闲底我。 
饭饱茶香。 
瞌睡之时便上床。 
百般经过。 
且喜青鞋踏不破。 
小院低窗。 
桃李花开春昼长。 
斫鱼作鮓。 
酒面打开香可醡。 
相唤同来。 
草草杯盘饮几杯。 
人生虚假。 
昨日梅花今日谢。 
不醉何为。 
从古英雄总是痴。 
以上朱敦儒作品《减字木兰花》共17首      
                        </pre>
            </li>
            
            <li>
                <h3>
                    十二时·忆少年
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>连云衰草， 
连天晚照， 
连山红叶。 
西风正摇落， 
更前溪呜咽。 
燕去鸿归音信绝。 
问黄花、又共谁折。 
征人最愁处， 
送寒衣时节。
                        </pre>
            </li>
            
            <li>
                <h3>
                    千秋岁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>占秋呈瑞。 
四海杨公子。 
蹋拖尚带蓬壶体。 
清新春草句， 
潇洒兰亭字。 
宦情少， 
眠云弄月知心事。 
此去应无滞。 
稳步烟宵地。 
鹏万里， 
鹤千岁。 
他年黄阁老， 
访我清溪醉。 
青凤舞， 
贻君万斛瑶花蕊。
                        </pre>
            </li>
            
            <li>
                <h3>
                    南乡子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>风雪打黄昏。 
别殿无人早闭门。 
拜了天香罗袖冷， 
低颦。 
催灭银灯解绣裙。 
金鸭卧残薰。 
看破屏风数泪痕。 
回首昭阳天样远， 
销魂。 
又过梅花一番春。
                        </pre>
            </li>
            
            <li>
                <h3>
                    南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>住近沈香浦， 
门前蕙草春。 
鸳鸯飞下柘枝新。 
见弄青梅初著、翠罗裙。 
怕唤拈歌扇， 
嫌催上舞茵。 
几时微步不生尘。 
来作维摩方丈、散花人。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>碧瓦小红楼， 
芳草江南岸。 
雨後纱窗几阵寒， 
零落梨花晚。 
看到水如云， 
送尽鸦成点。 
南北东西处处愁， 
独倚阑干遍。
                        </pre>
            </li>
            
            <li>
                <h3>
                    双
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 朱敦儒</p>
                <pre>拂破秋江烟碧。 
一对双飞鸂鶒。 
应是远来无力。 
捎下相偎沙碛。 
小艇谁吹横笛。 
惊起不知消息。 
悔不当时描得。 
如今何处寻觅。
                        </pre>
            </li>
            
            <li>
                <h3>
                    好事近十五首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>春去尚堪寻， 
莫恨老来难却。 
且趁禁烟百七， 
醉残英馀萼。 
坐间玉润赋妍辞， 
情语见真乐。 
引满瘿杯竹盏， 
胜黄金凿落。 
拨转钓鱼船， 
江海尽为吾宅。 
恰向洞庭沽酒， 
却钱塘横笛。 
醉颜禁冷更添红， 
潮落下前碛。 
经过子陵滩畔， 
得梅花消息。 
春雨挠元宵， 
花绽柳眠无力。 
风峭画堂帘幕， 
卷金泥红湿。 
王孙开宴聚娇饶， 
越山洗愁碧。 
休说凤凰城里， 
少年时踪迹。 
春雨细如尘， 
楼外柳丝黄湿。 
风约绣帘斜去， 
透窗纱寒碧。 
美人慵翦上元灯， 
弹泪倚瑶瑟。 
却上紫姑香火， 
问辽东消息。 
短棹钓船轻， 
江上晚烟笼碧。 
塞雁海鸥分路， 
占江天秋色。 
锦鳞拨刺满蓝鱼， 
取酒价相敌。 
风顺片帆归去， 
有何人留得。 
回首出红尘， 
醒醉更无时节。 
活计绿蓑青笠， 
惯批霜冲雪。 
晚来风定钓丝闲， 
上下是新月。 
千里水天一色， 
看孤鸿明灭。 
惊见老仙来， 
触目琳琅奇绝。 
打酒道人林下， 
奏醉翁三叠。 
接倾倒海云飞， 
物色又催别。 
回棹晚江春雨， 
胜剡溪风雪。 
绿泛一瓯云， 
留住欲飞胡蝶。 
相对夜深花下， 
洗萧萧风月。 
从容言笑醉还醒， 
争忍便轻别。 
只愿主人留客， 
更重斟金叶。 
猛向这边来， 
得个信音端的。 
天与一轮钓线， 
领烟波千亿。 
红尘今古转船头， 
鸥鹭已陈迹。 
不受世间拘束， 
任东西南北。 
深住小溪春， 
好在柳枝桃叶。 
风澹水轩人静， 
数双飞胡蝶。 
日长时有一莺啼， 
兰佩为谁结。 
销散旧愁新恨， 
泛琴心三叠。 
失却故山云， 
索手指空为客。 
莼菜鲈鱼留我， 
住鸳鸯湖侧。 
偶然添酒旧壶卢， 
小醉度朝夕。 
吹笛月波楼下， 
有何人相识。 
我不是神仙， 
不会炼丹烧药。 
只是爱闲耽酒， 
畏浮名拘缚。 
种成桃李一园花， 
真处怕人觉。 
受用现前活计， 
且行歌行乐。 
眼里数闲人， 
只有钓翁潇洒。 
已佩水仙宫印， 
恶风波不怕。 
此心那许世人知， 
名姓是虚假。 
一棹五湖三岛， 
任船儿尖耍。 
摇首出红尘， 
醒醉更无时节。 
活计绿蓑青笠， 
惯披霜冲雪。 
晚来风定钓丝闲， 
上下是新月。 
千里水天一色， 
看孤鸿明灭。 
渔父长身来， 
只共钓竿相识。 
随意转船回棹， 
似飞空无迹。 
芦花开落任浮生， 
长醉是良策。 
昨夜一江风雨， 
都不曾听得。 
以上朱敦儒作品《好事近》共15首      
                        </pre>
            </li>
            
            <li>
                <h3>
                    如梦令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>莫恨中秋无月。 
月又不甜不辣。 
幸有瓮头春， 
闲坐暖云香雪。 
香雪。 
香雪。 
满引水晶蕉叶。
                        </pre>
            </li>
            
            <li>
                <h3>
                    定风波
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>红药花前欲送春。 
金鞭柘弹趁芳尘。 
故傍绣帘挼柳线。 
恰见。 
澹梳妆映瘦腰身。 
闲倚金铺书闷字。 
尤殢。 
为谁憔悴减心情。 
放下彩毫匀粉泪。 
弹指。 
你不知人是不知人。
                        </pre>
            </li>
            
            <li>
                <h3>
                    忆帝京
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>元来老子曾垂教。 
挫锐和光为妙。 
因甚不听他， 
强要争工巧。 
只为忒惺惺， 
惹尽闲烦恼。 
你但莫、多愁早老。 
你但且、不分不晓。 
第一随风便倒拖， 
第二君言亦大好。 
管取没人嫌， 
便总道、先生俏。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>歌锺列。 
公堂盛会酬佳节。 
酬佳节。 
皇恩宣布， 
早梅争发。 
舞场椎鼓催回雪。 
金壶镟酒琼酥热。 
琼酥热。 
今朝不饮， 
几时欢悦。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>放船纵棹， 
趁吴江风露， 
平分秋色。 
帆卷垂虹波面冷， 
初落萧萧枫叶。 
万顷琉璃， 
一轮金鉴， 
与我成三客。 
碧空寥阔， 
瑞星银汉争白。 
深夜悄悄鱼龙， 
灵旗收暮霭， 
天光相接。 
莹澈乾坤， 
全放出、叠玉层冰宫阙。 
洗尽凡心， 
相忘尘世， 
梦想都销歇。 
胸中云海， 
浩然犹浸明月。
                        </pre>
            </li>
            
            <li>
                <h3>
                    恋绣衾
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 朱敦儒</p>
                <pre>木落江南感未平。 
雨萧萧、衰鬓到今。 
甚处是长安路， 
水连空、山锁暮云。 
老人对酒今如此， 
一番新、残梦暗惊。 
又是洒黄花泪， 
问明年、此会怎生。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>曾醉武陵溪， 
竹深花好。 
玉佩云鬟共春笑。 
主人好事， 
坐客雨巾风帽。 
日斜青凤舞， 
金尊倒。 
歌断渭城， 
月沈星晓。 
海上归来故人少。 
旧游重到。 
但有夕阳衰草。 
恍然真一梦， 
人空老。
                        </pre>
            </li>
            
            <li>
                <h3>
                    春晓曲
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 朱敦儒</p>
                <pre>西楼落月鸡声急。 
夜浸疏香寒淅沥。 
玉人酒渴嚼春冰。 
晓色入帘横宝瑟。
                        </pre>
            </li>
            
            <li>
                <h3>
                    昭君怨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 朱敦儒</p>
                <pre>胧月黄昏亭榭。 
池上秋千初架。 
燕子说春寒。 
杏花残。 
泪断愁肠难断。 
往事总成幽怨。 
幽怨几时休。 
泪还流。
                        </pre>
            </li>
            
            <li>
                <h3>
                    望江南·忆江南
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 朱敦儒</p>
                <pre>炎昼永， 
初夜月侵床。 
露卧一丛莲叶畔， 
芙蓉香细水风凉。 
枕上是仙乡。 
浮世事， 
能有几多长。 
白日明朝依旧在， 
黄花非晚是重阳。 
不用苦思量。
                        </pre>
            </li>
            
            <li>
                <h3>
                    望海潮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>嵩高维岳， 
图书之渊， 
西都二室三川。 
神鼎定金， 
麟符刻玉， 
英灵未称河山。 
谁再整乾坤。 
是挺生真主， 
浴日开天。 
御归梁苑， 
驾回汾水凤楼闲。 
升平运属当千。 
眷凝旒暇日， 
西顾依然。 
银汉诏虹， 
瑶台赐碧， 
一新瑞气祥烟。 
重到帝居前。 
怪鹊桥龙阙， 
飞下人间。 
父老欢呼， 
翠华来也太平年。
                        </pre>
            </li>
            
            <li>
                <h3>
                    朝中措十一首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>登临何处自销忧。 
直北看扬州。 
朱雀桥边晚市， 
石头城下新秋。 
昔人何在， 
悲凉故国， 
寂寞潮头。 
个是一场春梦， 
长江不住东流。 
当年弹铗五陵间。 
行处万人看。 
雪猎星飞羽箭， 
春游花簇雕鞍。 
飘零到此， 
天涯倦客， 
海上苍颜。 
多谢江南苏小， 
尊前怪我青衫。 
东方千骑拟三河。 
灯夕试春罗。 
想是蟾宫高会， 
暂留暮雨姮娥。 
使君燕喜， 
王孙赋就， 
桃叶秋波。 
弱柳移来娇舞， 
落梅换了行歌。 
红稀绿暗掩重门。 
芳径罢追寻。 
已是老於前岁， 
那堪穷似他人。 
一杯自劝， 
江湖倦客， 
风雨残春。 
不是酴醿相伴， 
如何过得黄昏。 
先生馋病老难医。 
赤米厌晨炊。 
自种畦中白菜， 
腌成瓮里黄齑。 
肥葱细点， 
香油慢煼， 
汤饼如丝。 
早晚一杯无害， 
神仙九转休痴。 
先生筇杖是生涯。 
挑月更担花。 
把住都无憎爱， 
放行总是烟霞。 
飘然携去， 
旗亭问酒， 
萧寺寻茶。 
恰似黄鹂无定， 
不知飞到谁家。 
闲愁无奈指频弹。 
芳景为谁残。 
可惜良宵虚过， 
且容草草谋欢。 
招要楚雨， 
留连汉佩， 
多谢青鸾。 
浓艳暗香争暖， 
罗帷不用遮寒。 
新来省悟一生痴。 
寻觅上天梯。 
抛失眼前活计， 
踏翻暗里危机。 
莫言就错， 
真须悔过， 
休更迟疑。 
要识天苏阤味， 
元来只是黄齑。 
胸中尘土久无奇。 
今夕借清辉。 
歌纵群英诸彦， 
舞狂蕙带荷衣。 
鸳鸯湖上， 
波平岸远， 
酒酽鱼肥。 
好是中秋圆月， 
分明天下人知。 
夜来听雪晓来看。 
惊失却尘寰。 
摇撼琼林玉树， 
心疑身是仙官。 
乘风缥缈， 
凌空径去， 
不怕高寒。 
却被孤鸿相劝， 
何如且在人间。 
元宵初过少吹弹。 
楼角彩灯残。 
踏雪闲寻深院， 
携壶试觅幽欢。 
麻姑暂语， 
文君未寝， 
五老双鸾。 
要共梅花同晓， 
薄罗不奈春寒。 
以上朱敦儒作品《朝中措》共11首      
                        </pre>
            </li>
            
            <li>
                <h3>
                    木兰花·玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 朱敦儒</p>
                <pre>前日寻梅椒样缀。 
今日寻梅蜂已至。 
乍开绛萼欲生香， 
略绽粉苞先有意。 
古人今日升沈异。 
定是江南无驿使。 
自调弦管自开尊， 
笑把花枝花下醉。
                        </pre>
            </li>
            
            <li>
                <h3>
                    木兰花慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>指荣河峻岳， 
锁胡尘、几经秋。 
叹故苑花空， 
春游梦冷， 
万斛堆愁。 
簪缨散、关塞阻， 
恨难寻杏馆觅瓜畴。 
凄惨年来岁往， 
断鸿去燕悠悠。 
拘幽。 
化碧海西头。 
剑履问谁收。 
但易水歌传， 
子山赋在， 
青史名留。 
吾曹镜中看取， 
且狂歌载酒古扬州。 
休把霜髯老眼， 
等闲清泪空流。
                        </pre>
            </li>
            
            <li>
                <h3>
                    杏花天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>残春庭院东风晓。 
细雨打、鸳鸯寒峭。 
花尖望见秋千了。 
无路踏青斗草。 
人别後、碧云信杳。 
对好景、愁多欢少。 
等他燕子传音耗。 
红杏开也未到。
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>秋光正洁。 
仙家瑞草， 
黄花初发。 
物外高情， 
天然雅致， 
清标偏别。 
仙翁笑酌金杯， 
庆儿女、团圆喜悦。 
嫁与萧郎， 
凤凰台上， 
长生风月。
                        </pre>
            </li>
            
            <li>
                <h3>
                    桂枝香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>春寒未定。 
是欲近清明， 
雨斜风横。 
深闭朱门， 
尽日柳摇金井。 
年光自趁飞花紧。 
奈幽人、雪添双鬓。 
谢山携妓， 
黄垆贳酒， 
旧愁慵整。 
念壮节、漂零未稳。 
负九江风笛， 
五湖烟艇。 
起舞悲歌， 
泪眼自看清影。 
新莺又向愁时听。 
把人间、如梦深省。 
旧溪鹤在， 
寻云弄水， 
是事休问。
                        </pre>
            </li>
            
            <li>
                <h3>
                    桃源忆故人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>雨斜风横香成阵。 
春去空留春恨。 
欢少愁多因甚。 
燕子浑难问。 
碧尖蹙损眉慵晕。 
泪湿燕支红沁。 
可惜海棠吹尽。 
又是黄昏近。
                        </pre>
            </li>
            
            <li>
                <h3>
                    梦玉人引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>浪萍风梗， 
寄人间， 
倦为客。 
梦里瀛洲， 
姓名误题仙籍。 
敛翅归来， 
爱小园、蜕箨篔筜碧。 
新种幽花， 
戒儿童休摘。 
放怀随分， 
各逍遥， 
飞鷃等鹏翼。 
舍此萧闲， 
问君携杖安适。 
诸彦群英， 
诗酒皆勍敌。 
太平时， 
向花前， 
不醉如何休得。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>偏赏中秋月， 
从古到如今。 
金风玉露相间， 
别做一般清。 
是处帘栊争卷， 
谁家管弦不动， 
乐世足欢情。 
莫指关山路， 
空使翠蛾颦。 
水精盘， 
鲈鱼脍， 
点新橙。 
鹅黄酒暖， 
纤手传杯任频斟。 
须惜晓参横後， 
直到来年今夕， 
十二数亏盈。 
未必来年看， 
得似此回明。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>放船千里凌波去， 
略为吴山留顾。 
云屯水府， 
涛随神女， 
九江东注。 
北客翩然， 
壮心偏感， 
年华将暮。 
念伊嵩旧隐， 
巢由故友， 
南柯梦， 
遽如许！ 
回首妖氛未扫， 
问人间、英雄何处？ 
奇谋报国， 
可怜无用， 
尘昏白羽。 
铁锁横江， 
锦帆冲浪， 
孙郎良苦。 
但愁敲桂棹， 
悲吟梁父， 
泪流如雨。
                        </pre>
            </li>
            
            <li>
                <h3>
                    沁园春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>七十衰翁， 
告老归来， 
放怀纵心。 
念聚星高宴， 
围红盛集， 
如何著得， 
华发陈人。 
勉意追随， 
强颜陪奉， 
费力劳神恐未真。 
君休怪， 
近频辞雅会， 
不是无情。 
岩扃。 
旧菊犹存。 
更松偃、梅疏新种成。 
爱静窗明几， 
焚香宴坐， 
闲调绿绮， 
默诵黄庭。 
莲社轻舆， 
雪溪小棹， 
有兴何妨寻弟兄。 
如今且， 
趓花迷酒困， 
心迹双清。
                        </pre>
            </li>
            
            <li>
                <h3>
                    沙塞子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>万里飘零南越， 
山引泪、酒添愁。 
不见凤楼龙阙、又惊秋。 
九日江亭闲望， 
蛮树绕， 
瘴云浮。 
肠断红蕉花晚、水西流。
                        </pre>
            </li>
            
            <li>
                <h3>
                    洛妃怨·昭君怨
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 朱敦儒</p>
                <pre>拾翠当年延伫。 
解佩感君诚素。 
微步过南冈。 
献明珰。 
襟上泪难再会。 
惆怅幽兰心事。 
心事永难忘。 
寄君王。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>今年生日， 
庆一百省岁。 
喜趁烧灯作欢会。 
问先生有甚， 
阴德神丹， 
霜雪里、鹤在青松相似。 
总无奇异处， 
只是天然， 
冷澹寻常旧家计。 
探袖弄明珠， 
满眼儿孙， 
一壶酒、□向花间长醉。 
且落魄、装个老人星， 
共野叟行歌， 
太平时世。
                        </pre>
            </li>
            
            <li>
                <h3>
                    浣溪沙
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 朱敦儒</p>
                <pre>碧玉栏干白玉人。 
倚花吹叶忍黄昏。 
萧郎一去又经春。 
眉澹翠峰愁易聚， 
脸残红雨泪难匀。 
纤腰减半绿罗裙。
                        </pre>
            </li>
            
            <li>
                <h3>
                    浪淘沙
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 朱敦儒</p>
                <pre>圆月又中秋。 
南海西头。 
蛮云瘴雨晚难收。 
北客相逢弹泪坐， 
合恨分愁。 
无酒可销忧。 
但说皇州。 
天家宫阙酒家楼。 
今夜只应清汴水， 
呜咽东流。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>乱红深翠。 
楼阁春风外。 
胡蝶成团飞照水。 
睡鸭无人惊起。 
身闲更觉身轻。 
酒壶歌扇随行。 
芳草绿杨堤畔， 
一声初听啼莺。
                        </pre>
            </li>
            
            <li>
                <h3>
                    渔家傲
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>畏暑闲寻湖上径。 
雨丝断送凉成阵。 
风里芙蓉斜不整。 
沈红影。 
约回萍叶波心静。 
催唤吴姬迎小艇。 
妆花烛焰明相映。 
饮到夜阑人却醒。 
风雨定。 
欲归更把阑干凭。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>鹏海风波， 
鹤巢云水， 
梦残身寄尘寰。 
老来穷健， 
无闷也无欢。 
随分饥餐困睡， 
浑忘了、秋热春寒。 
清平世， 
闲人自在， 
乘兴访溪山。 
渔竿。 
要老伴， 
浮江载酒， 
舣棹观澜。 
倩轻鸥假道， 
白鹭随轩。 
直到垂虹亭上， 
惊怪我、却做仙官。 
中秋月， 
披襟四顾， 
不似在人间。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>竹翠阴森， 
寒泉浸、几峰奇石。 
销畏日、溪蒲呈秀， 
水蕉供碧。 
筠簟平铺光欲动， 
纱裯高挂空无色。 
似月明、苹叶起秋风， 
潇湘白。 
不敢笑， 
红尘客。 
争肯羡， 
神仙宅。 
且披襟脱帽， 
自适其适。 
靖节窗风犹有待， 
本初朔饮非长策。 
怎似我、心闲便清凉， 
无南北。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>春雨春风， 
问谁染就江南草。 
燕娇莺巧。 
只是参军老。 
今古红尘， 
愁了人多少。 
尊前好。 
缓歌低笑。 
醉向花间倒。
                        </pre>
            </li>
            
            <li>
                <h3>
                    燕归梁
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>帐掩秋风一半开。 
闲将玉笛吹。 
过云微雨散轻雷。 
夜参差、认楼台。 
暗香移枕新凉住， 
竹外漏声催。 
放教明月上床来。 
共清梦、两徘徊。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 朱敦儒</p>
                <pre>卧病独眠人， 
无月中秋节。 
澹照碧纱灯， 
冷看银屏雪。 
风露转萧寒， 
砧杵添凄切。 
伏枕漫书空， 
到晓愁难说。
                        </pre>
            </li>
            
            <li>
                <h3>
                    相见欢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>当年两上蓬瀛。 
燕殊庭。 
曾共群仙携手、斗吹笙。 
云涛晚。 
霓旌散。 
海鸥轻。 
却钓松江烟月、醉还醒。
                        </pre>
            </li>
            
            <li>
                <h3>
                    眼儿媚
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>紫帔红襟艳争浓。 
光彩烁疏栊。 
香为小字， 
瑞为高姓， 
道骨仙风。 
此花合向瑶池种， 
可惜未遭逢。 
阿环见了， 
羞回眼尾， 
愁聚眉丛。
                        </pre>
            </li>
            
            <li>
                <h3>
                    聒龙谣
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>凭月携箫， 
溯空秉羽， 
梦踏绛霄仙去。 
花冷街榆， 
悄中天风露。 
并真官、蕊佩芬芳， 
望帝所、紫云容与。 
享钧天、九奏传觞， 
听龙啸， 
看莺舞。 
惊尘世， 
悔平生， 
叹万感千恨， 
谁怜深素。 
群仙念我， 
好人间难住。 
劝阿母、偏与金桃， 
教酒星、剩斟琼醑。 
醉归时、手授丹经， 
指长生路。
                        </pre>
            </li>
            
            <li>
                <h3>
                    胜胜慢·声声慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>红炉围锦， 
翠幄盘雕， 
楼前万里同云。 
青雀窥窗， 
来报瑞雪纷纷。 
开帘放教飘洒， 
度华筵、飞入金尊。 
斗迎面， 
看美人呵手， 
旋浥罗巾。 
莫说梁园往事， 
休更羡、越溪访戴幽人。 
此日西湖真境， 
圣治中兴。 
直须听歌按舞， 
任留香、满酌杯深。 
最好是， 
贺丰年、天下太平。
                        </pre>
            </li>
            
            <li>
                <h3>
                    芰荷香
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>远寻花。 
正风亭霁雨， 
烟浦移沙。 
缓提金勒， 
路拥桃叶香车。 
凭高帐饮， 
照羽觞、晚日横斜。 
六朝浪语繁华。 
山围故国， 
绮散馀霞。 
无奈尊前万里客， 
叹人今何在， 
身老天涯。 
壮心零落， 
怕听叠鼓掺挝。 
江浮醉眼， 
望浩渺、空想灵槎。 
曲终泪湿琵琶。 
谁扶上马， 
不省还家。
                        </pre>
            </li>
            
            <li>
                <h3>
                    苏幕遮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>瘦仙人， 
穷活计。 
不养丹砂， 
不肯参同契。 
两顿家餐三觉睡。 
闭著门儿， 
不管人闲事。 
又经年， 
知几岁。 
老屋穿空， 
幸有天遮蔽。 
不饮香醪常似醉。 
白鹤飞来， 
笑我颠颠地。
                        </pre>
            </li>
            
            <li>
                <h3>
                    苏武慢
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>枕海山横， 
陵江潮去， 
雉堞秋风残照。 
闲寻桂子， 
试听菱歌， 
湖上晚来凉好。 
几处兰舟， 
采莲游女， 
归去隔花相恼。 
奈长安不见， 
刘郎已老， 
暗伤怀抱。 
谁信得、旧日风流， 
如今憔悴， 
换却五陵年少。 
逢花倒趓， 
遇酒坚辞， 
常是懒歌慵笑。 
除奉天威， 
扫平狂虏， 
整顿乾坤都了。 
共赤松携手， 
重骑明月， 
再游蓬岛。
                        </pre>
            </li>
            
            <li>
                <h3>
                    菩萨蛮
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>芭蕉叶上秋风碧。 
晚来小雨流苏湿。 
新窨木樨沈。 
香迟斗帐深。 
无人同向夕。 
还是愁成忆。 
忆昔结同心。 
鸳鸯何处寻。
                        </pre>
            </li>
            
            <li>
                <h3>
                    蓦山溪
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>东风不住。 
几阵黄梅雨。 
风外晓莺声， 
怨飘零、花残春暮。 
鸳鸯散後， 
供了十年愁， 
怀旧事， 
想前欢， 
忍记丁宁语。 
尘昏青镜， 
休照孤鸾舞。 
烟锁凤楼空， 
问吹箫、人今何处。 
小窗惊梦， 
携手似平生， 
阳台路。 
行云去。 
目断山无数。
                        </pre>
            </li>
            
            <li>
                <h3>
                    行香子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>宝篆香沈。 
锦瑟尘侵。 
日长时、懒把金针。 
裙腰暗减， 
眉黛长颦。 
看梅花过， 
梨花谢， 
柳花新。 
春寒院落， 
灯火黄昏。 
悄无言、独自销魂。 
空弹粉泪， 
难托清尘。 
但楼前望， 
心中想， 
梦中寻。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>穷後常如囚系， 
老来半似心风。 
饥蚊饿蚤不相容。 
一夜何曾做梦。 
被我不扇不捉， 
廓然总是虚空。 
寺钟官角任西东。 
别弄些儿骨董。
                        </pre>
            </li>
            
            <li>
                <h3>
                    西湖曲·玉楼春
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 朱敦儒</p>
                <pre>今冬寒早风光好。 
休怪搀先敧絮帽。 
蟹肥一个可称斤， 
酒美三杯真合道。 
年年闲梦垂垂了。 
且喜风松吹不倒。 
平分两月是新春， 
却共梅花依旧笑。
                        </pre>
            </li>
            
            <li>
                <h3>
                    诉衷情
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>青旗彩胜又迎春。 
暖律应祥云。 
金盘内家生菜， 
宫院遍承恩。 
时节好， 
管弦新。 
度升平。 
惠风迟日， 
柳眼梅心， 
任醉芳尊。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>春怎恋。 
楼外绿催红殿。 
短袖迎风愁半卷。 
手寒无处暖。 
目断蓬莱宫殿。 
引去谁怜谁怨。 
相见不如青翅燕。 
举头长安远。
                        </pre>
            </li>
            
            <li>
                <h3>
                    踏歌
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 朱敦儒</p>
                <pre>宴阕。 
散津亭鼓吹扁舟发。 
离魂黯、隐隐阳关彻。 
更风愁雨细添凄切。 
恨结。 
叹良朋雅会轻离诀。 
一年价、把酒风花月。 
便山遥水远分吴越。 
书倩雁， 
梦借蝶。 
重相见、且把归期说。 
只愁到他日， 
彼此萍踪别。 
总难如、前会时节。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>梅倚江娥， 
日舒宫线。 
老人星唤群仙宴。 
泛杯玉友暖飞浮， 
堆盘金橘光零乱。 
听命宽心， 
随缘适愿。 
痴狂赢取身长健。 
醉中等看碧桃春， 
尊前莫问蓬莱浅。
                        </pre>
            </li>
            
            <li>
                <h3>
                    醉思仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>倚晴空。 
正三洲下叶， 
七泽收虹。 
叹年光催老， 
身世飘蓬。 
南歌客， 
新丰酒， 
但万里、云水俱东。 
谢故人， 
解系船访我， 
脱帽相从。 
人世欢易失， 
尊俎且更从容。 
任酒倾波碧， 
烛翦花红。 
君向楚， 
我归秦， 
便分路、青竹丹枫。 
恁时节， 
漫梦凭夜蝶， 
书倩秋鸿。
                        </pre>
            </li>
            
            <li>
                <h3>
                    醉春风
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>夜饮西真洞。 
群仙惊戏弄。 
素娥传酒袖凌风， 
送送送。 
吸尽金波， 
醉朝天阙， 
斗班星拱。 
碧简承新宠。 
紫微恩露重。 
忽然推枕草堂空。 
梦梦梦。 
帐冷衾寒， 
月斜灯暗， 
画楼钟动。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>海山叠翠。 
夕阳殷雨云堆雪。 
鹧鸪声里蛮花发。 
我共扁舟， 
江上两萍叶。 
东风落酒愁难说。 
谁教春梦分胡越。 
碧城芳草应销歇。 
曾识刘郎， 
惟有半弯月。
                        </pre>
            </li>
            
            <li>
                <h3>
                    采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>天高风劲尘寰静， 
佳节重阳。 
叶下潇湘。 
碧海晴空一陈霜。 
安排弦管倾芳酝， 
报答秋光。 
昼短歌长。 
红烛黄花夜未央。
                        </pre>
            </li>
            
            <li>
                <h3>
                    长相思
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>昨日晴。 
今日阴。 
楼下飞花楼上云。 
阑干双泪痕。 
江南人。 
江北人。 
一样春风两样情。 
晚寒潮未平。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>柳花陌上拈明珰。 
娇红新样妆。 
匆匆曾贮一襟香。 
月痕金缕凉。 
分泪扇， 
掩离觞。 
春残人断肠。 
锦书难寄雁飞忙。 
池塘芳草长。
                        </pre>
            </li>
            
            <li>
                <h3>
                    雨中花·夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>故国当年得意， 
射麋上苑， 
走马长楸。 
对匆匆佳气， 
赤县神州。 
好景何曾虚过， 
胜友是处相留。 
向伊川雪夜， 
洛浦花朝， 
占断狂游。 
胡尘卷地， 
南走炎荒， 
曳裾强学应刘。 
空漫说、螭蟠龙卧， 
谁取封侯。 
塞雁年年北去， 
蛮江日日西流。 
此生老矣， 
除非春梦， 
重到东周。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>芝房并蒂空称瑞。 
几曾见、香旎旎。 
也不论兰休比蕙。 
王孙高韵， 
说得的当， 
不减唐诸李。 
今朝影落琼杯里。 
共才子佳人斗高致。 
莫道衰翁都无意。 
为他丰韵， 
为他情味， 
销得真个醉。
                        </pre>
            </li>
            
            <li>
                <h3>
                    风流子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>吴越东风起， 
江南路， 
芳草绿争春。 
倚危楼纵目， 
绣帘初卷， 
扇边寒减， 
竹外花明。 
看西湖、画船轻泛水， 
茵幄稳临津。 
嬉游伴侣， 
两两携手， 
醉回别浦， 
歌遏南云。 
有客愁如海， 
江山异， 
举目暗觉伤神。 
空想故园池阁， 
卷地烟尘。 
但且恁、痛饮狂歌， 
欲把恨怀开解， 
转更销魂。 
只是皱眉弹指， 
冷过黄昏。
                        </pre>
            </li>
            
            <li>
                <h3>
                    风蝶令·南歌子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>试看何时有， 
元来总是空。 
丹砂只在酒杯中。 
看取乃公双颊、照人红。 
花外庄周蝶， 
松间御寇风。 
古人漫尔说西东。 
何似自家识取、卖油翁。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>今年冬後， 
黄花初绽。 
莫怪时光较晚。 
晓来玉露浥芳丛， 
莹秀色、无尘到眼。 
支筇驻屐， 
徘徊篱畔。 
弄酌金杯自泛。 
须添罗幕护风霜， 
要留与、疏梅相见。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>通处灵犀一点真。 
忺随紫橐步红茵， 
个中自是神仙住， 
花作帘栊玉作人。 
偏澹静， 
最尖新。 
等闲舞雪振歌尘。 
若教宋玉尊前见， 
应笑襄王梦里寻。
                        </pre>
            </li>
            
            <li>
                <h3>
                    鹧鸪天·西都作
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>我是清都山水郎， 
天教分付与疏狂。 
曾批给雨支云券， 
累上留云借月章。 
诗万卷， 
酒千觞， 
几曾着眼看侯王？ 
玉楼金阙慵归去， 
且插梅花醉洛阳。
                        </pre>
            </li>
            
            <li>
                <h3>
                    鼓笛令
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 朱敦儒</p>
                <pre>纸帐绸衾忒暖。 
尽自由、横翻倒转。 
睡觉西窗灯一盏。 
恰听打、三更三点。 
残梦不须深念。 
这些个、光阴煞短。 
解散缰绳休系绊。 
把从前、一笔句断。
                        </pre>
            </li>
            
    </ul>
</body>

</html>