<!DOCTYPE html>
<html lang="zh-CN">

<head>
    <meta charset="UTF-8">
    <title>
        黄公绍
    </title>
</head>

<body>
    <h1>
        黄公绍
    </h1>
    <p><strong>朝代:</strong>
        宋代
    </p>
    <p><strong>生平:</strong>
        黄公绍（?—?） 字直翁，昭武（今属福建）人。度宗咸淳元年（1265）进士，入元不仕，隐居樵溪。约至元二十九年（1292）以前撰成《古今韵会》，以《说文》为本，并参考宋元以前的字书、韵书，为字书训诂集大成的著作。《古今韵会》原书已不传，时人熊忠以其征引浩繁，另编《古今韵会举要》。其词言浅意深，自然含蕴。有《在轩集》、《强村丛书》；词有《在轩词》。
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    喜迁莺
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>世情冰尽。 
算耐久祗是， 
陇头芳信。 
惆怅人间， 
几千年□， 
留得陆郎馀韵。 
朔云解识花意， 
遮断疏狂蝶粉。 
岁寒了， 
狂风传香远， 
月移影近。 
清润。 
无点涴， 
不曰坚乎， 
如玉真难尽。 
除宋广平， 
与林和靖， 
肉眼有谁能认。 
仙丰道骨如许， 
相对霜髯雪鬓。 
长健也， 
好年年管领， 
春光随分。
                        </pre>
            </li>
            
            <li>
                <h3>
                    念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>山围宽碧， 
月十分圆满， 
十分春暮。 
匹似涌金门外看， 
添得绿阴佳树。 
野阔星垂， 
天高云敛， 
不受红尘污。 
徘徊水影， 
闲中自有佳处。 
乘兴著我扁舟， 
山阴夜色， 
渺渺流光溯。 
望美人兮天一角， 
我欲凌风飞去。 
世事浮沈， 
人生圆缺， 
得似烟波趣。 
兴怀赤壁， 
大江千古东注。
                        </pre>
            </li>
            
            <li>
                <h3>
                    明月棹孤舟·夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>雁带愁来寒事早。 
西风把鬓华吹老。 
猛省中秋， 
都来几日， 
先自木樨开了。 
淰淰轻阴天弄晓。 
平白地、被花相恼。 
一枕云闲， 
半窗秋晓， 
时有阵香吹到。
                        </pre>
            </li>
            
            <li>
                <h3>
                    望江南·忆江南
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 黄公绍</p>
                <pre>思晴好， 
去上竹山窠。 
自古常言光霁好， 
如今却恨雨声多。 
奈此坐愁何。
                        </pre>
            </li>
            
            <li>
                <h3>
                    汉宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>身到瑶池。 
正□永芙蓉， 
跕素鸾飞。 
绿云淡笼波面， 
鸳影差差。 
青冥世界， 
向龙宫、涌出江妃。 
凝望久， 
夜凉如水， 
人间惆怅芳时。 
池上方壶仙伯， 
是珊珊月佩， 
绰棹冰肌。 
重来碧环胜处， 
笑引琼卮。 
谁歌白雪， 
坐中客、赛过玄晖。 
醉归也， 
玉绳低转， 
晓风轻拂荷衣。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>银菟分竹， 
是君王亲付。 
州在扶舆最清处。 
紫云楼、记取天语丁宁， 
襦绔手， 
好好为吾摩拊。 
望公如望月， 
见说郴江， 
父老多时问来暮。 
旌旆试初凉， 
紫马西来， 
青丝络、秋风满路。 
早桔井丹成入仙班， 
有乔木前芳， 
事须公做。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>客子光阴， 
又还是、杏花阡陌。 
敧枕听、一窗夜雨， 
怎生禁得。 
银蜡痕消珠凤小， 
翠衾香冷文鸳拆。 
叹人生、时序百年心， 
萍踪迹。 
声不断， 
楼头滴。 
行不住， 
街头屐。 
倩新来双燕， 
探晴消息。 
可煞东君多著意， 
柳丝染出西湖色。 
待牡丹、开处十分春， 
催寒食。
                        </pre>
            </li>
            
            <li>
                <h3>
                    潇湘神
                </h3>
                <p><strong>形式:</strong>
                    七绝
                </p>
                <p><strong>标签:</strong>
                    宋代, 黄公绍</p>
                <pre>绣周张。 
绣周张。 
楼台帘幕絮高扬。 
谁赋珠宫并贝阙， 
怀王去後去沈湘。
                        </pre>
            </li>
            
            <li>
                <h3>
                    花犯
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>翠奁空、红鸾蘸影， 
嫣然弄妆晚。 
雾鬟低颤。 
飞嫩藕仙裳， 
清思无限。 
象床试锦新翻样， 
金屏连绣展。 
最好似、阿环娇困， 
云酣春帐暖。 
寻思水边赋娟娟， 
新霜□旧约， 
西风庭院。 
肠断处， 
秋江上、彩云轻散。 
凭谁向、一筝过雁。 
细说与、眉心杨柳怨。 
且趁此、菊花天气， 
年年寻醉伴。
                        </pre>
            </li>
            
            <li>
                <h3>
                    莺啼序
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 黄公绍</p>
                <pre>银云卷晴缥缈， 
卧长龙一带。 
柳丝蘸、几簇柔烟， 
两市帘栋如画。 
芳草岸、弯环半玉， 
鳞鳞曲港双流会。 
看碧天连水， 
翻成箭样风快。 
白露横江， 
一苇万顷， 
问灵槎何在。 
空翠湿衣不胜寒， 
日华金掌沆瀣。 
甃花平、绿文衬步， 
琼田涌出神仙界。 
黛眉修， 
依约雾鬟， 
在秋波外。 
阁嘘青蜃， 
楼啄彩虹， 
飞盖蹴鳌背。 
灯火暮， 
相轮倒影， 
偷睇别浦， 
片片归帆， 
远自天际。 
舞蛟幽壑， 
栖鸦古木， 
有人翦取松江水， 
忆细鳞巨口鱼堪鲙。 
波涵笠泽， 
时见静影浮光， 
霏阴万貌千态。 
蒹葭深处， 
应有闲鸥， 
寄语休见怪。 
倩洗却、香红尘面， 
买个扁舟， 
身世飘萍， 
名利微芥。 
阑干拍遍， 
除东曹掾， 
与天随子是我辈， 
尽胸中、著得乾坤大。 
亭前无限惊涛， 
总把遥吟， 
月明满载。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>蟾苑萧疏， 
云岩芳馥。 
仙娥寄种来溪曲。 
晓烟薰上古龙涎， 
西风展破黄金粟。 
庾岭未梅， 
陶园休菊。 
天教占取清香独。 
胆瓶枕畔两三枝， 
梦回疑在瑶台宿。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 黄公绍</p>
                <pre>年年社日停针线。 
怎忍见、双飞燕。 
今日江城春已半。 
一身犹在， 
乱山深处， 
寂寞溪桥畔。 
春衫著破谁针线。 
点点行行泪痕满。 
落日解鞍芳草岸。 
花无人戴， 
酒无人劝， 
醉也无人管。
                        </pre>
            </li>
            
    </ul>
</body>

</html>