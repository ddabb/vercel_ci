<!DOCTYPE html>
<html lang="zh-CN">

<head>
    <meta charset="UTF-8">
    <title>
        韩淲
    </title>
</head>

<body>
    <h1>
        韩淲
    </h1>
    <p><strong>朝代:</strong>
        宋代
    </p>
    <p><strong>生平:</strong>
        
    </p>
    <p><strong>出生:</strong>
        
    </p>
    <p><strong>逝世:</strong>
        
    </p>
    <h2>诗歌</h2>
    <ul>
        
            <li>
                <h3>
                    一丛花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>翻空雪浪送飞花。 
春晓媚霜华。 
风回点点迷人处， 
峭寒轻、诗思殊佳。 
双燕未来， 
断鸿何在， 
微雨又天涯。 
绮窗明暗是谁家。 
雕槛馥兰芽。 
画檐帘幕黄昏後， 
试倾杯、笑语喧哗。 
聚散人生， 
吾侪老矣， 
醉墨任横斜。
                        </pre>
            </li>
            
            <li>
                <h3>
                    一翦梅
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>一朵梅花百和香。 
浅色春风， 
别样宫妆。 
西湖衣钵更难忘。 
雪意江天， 
浑断人肠。 
清夜横斜竹影窗。 
赢得相思， 
魂梦悠扬。 
玉溪山外水云乡。 
茅舍疏篱， 
不换金章。
                        </pre>
            </li>
            
            <li>
                <h3>
                    临江仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>竹树阴阴流涧水， 
黄鹂飞去飞还。 
蓬门篱落小桥湾。 
更无尘迹到， 
我自爱其闲。 
雨又随风催薄暮， 
轻雷时动云斑。 
归来凉意一窗间。 
病馀真倦矣， 
睡熟簟纹宽。
                        </pre>
            </li>
            
            <li>
                <h3>
                    冉冉云
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>倚遍阑干弄花雨。 
卷珠帘、草迷芳树。 
山崦里、几许云烟来去。 
画不就、人家院宇。 
社寒梁燕呢喃舞。 
小桃红、海棠初吐。 
谁信道、午醉醒时情绪。 
闲整春衫自语。
                        </pre>
            </li>
            
            <li>
                <h3>
                    减字木兰花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>年光虚度。 
能得几多消散处。 
莫恨归迟。 
得见新词不自持。 
山中酒里。 
笑语喧哗知有弟。 
此意谁如。 
世事纷纷一任渠。
                        </pre>
            </li>
            
            <li>
                <h3>
                    卜算子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>一雨已秋深， 
月色寒而静。 
夜半披衣草树间， 
玉露团清影。 
长笛倚楼声， 
听彻还重省。 
手启柴门倦复关， 
云卧衣裳冷。
                        </pre>
            </li>
            
            <li>
                <h3>
                    太常引
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>随风和雨带烟开。 
更清冷、照崔巍。 
片片亦佳哉。 
细看得、花如翦裁。 
茅檐出没， 
水浮桥外， 
人自两峰来。 
吟到涧泉梅。 
问何似、山阴道回。
                        </pre>
            </li>
            
            <li>
                <h3>
                    好事近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>三叠古藤阴， 
自笑无能为役。 
千载和陶新曲， 
了非仙非释。 
影徒随我月徘徊， 
风叶露华湿。 
瓮下是成真逸， 
醉令人思毕。
                        </pre>
            </li>
            
            <li>
                <h3>
                    小重山
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>云影收晴雨外明。 
碧溪春滟滟， 
落花平。 
莺声催我过桥行。 
人何在， 
诗酒淡心情。 
闲里兴还生。 
锦鳞题尺素， 
有谁能。 
草边芳径柳边城。 
归来也， 
清梦绕山屏。
                        </pre>
            </li>
            
            <li>
                <h3>
                    少年游
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 韩淲</p>
                <pre>闲寻杯酒， 
清翻曲语， 
相与送残冬。 
天地推移， 
古今兴替， 
斯道岂雷同。 
明窗玉蜡梅枝好， 
人情淡、物华浓。 
个样风光， 
别般滋味， 
无梦听飞鸿。
                        </pre>
            </li>
            
            <li>
                <h3>
                    忆秦娥
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>香滴滴。 
肌肤冰雪娇无力。 
娇无力。 
秋风凉冷， 
有谁消得。 
洗妆不奈云鬟侧。 
璧堂珠院空相忆。 
空相忆。 
轻颦浅笑， 
小梅标格。
                        </pre>
            </li>
            
            <li>
                <h3>
                    恋绣衾
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 韩淲</p>
                <pre>溪风吹雨晚打窗。 
把心情、阑入醉乡。 
记取在、山深处， 
我如今、双鬓已苍。 
夜阑寒影灯花淡， 
梦难成、清漏更长。 
宝瑟断、鸾胶续， 
泪珠弹、犹带粉香。
                        </pre>
            </li>
            
            <li>
                <h3>
                    感皇恩
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>诗社酒徒闲， 
村村花柳。 
月榭风亭更霞牖。 
临春结绮， 
又是那回时候。 
不禁中夜雨， 
相孱愁。 
弄蕊攀条， 
为寻芳酒。 
一斗谁能问千首。 
江南云梦， 
空说气吞八九。 
持杯人共我， 
能吟否。
                        </pre>
            </li>
            
            <li>
                <h3>
                    探春令
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 韩淲</p>
                <pre>暗尘明月小桃枝， 
旧家时情味。 
问而今、风转蛾儿底。 
有谁把、春衫试。 
景龙灯火升平世。 
动长安歌吹。 
这山城、不道人能记。 
甚村酒、偏教醉。
                        </pre>
            </li>
            
            <li>
                <h3>
                    摊破浣溪沙·山花子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>生与真妃姓氏同。 
家随西子苎萝东。 
谁道玉肌寒起粟， 
酒能红。 
火齐烧空来上苑， 
冰浆凝露在西宫。 
不似荔枝生处远， 
恨薰风。
                        </pre>
            </li>
            
            <li>
                <h3>
                    明月棹孤舟·夜行船
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>忽得相逢惊似旧。 
问山中、酒徒诗友。 
闲倚睛楼， 
长安市上， 
华发为君搔首。 
绿竹疏梅今在否。 
对西湖、夕阳烟岫。 
鸿雁声中， 
人间今古， 
还是醉醒时候。
                        </pre>
            </li>
            
            <li>
                <h3>
                    月宫春
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>柳娇花妒燕莺喧。 
断肠空眼穿。 
一春风雨夜厌厌。 
不闻钟鼓传。 
香冷曲屏罗帐掩， 
园林谁与上秋千。 
忆得年时凤枕， 
日高犹醉眠。
                        </pre>
            </li>
            
            <li>
                <h3>
                    朝中措十三首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>扁舟撑月转江湖。 
烟水湛金铺。 
篷底晓凉歌罢， 
肌肤冰雪初扶。 
诗人自是风尘表， 
佳处句能摹。 
属玉一双飞去， 
荷花香动菰蒲。 
池塘春草燕飞飞。 
人醉牡丹时。 
多少姚黄魏紫， 
搦成腻粉燕支。 
谪仙醉把平章看， 
晴影度帘迟。 
花外一声鶗鴂， 
柳边几个黄鹂。 
春浓人静倦游嬉。 
烟雨战棠梨。 
翠径乱红无数， 
频啼枝上黄鹂。 
小园流水溅溅处， 
绿遍谢家池。 
怨月恨花滋味， 
泪痕犹染罗衣。 
君之竹隐是章泉。 
只要世家传。 
莫道闲诗浪句， 
风花雪月云烟。 
一杯我醉， 
百年人事， 
乾转坤旋。 
直与唤回兴替， 
羲皇留下遗编。 
霓裳霞佩淡丰容。 
云冷露华浓。 
唤起石丁归去， 
冥冥仙仗崆峒。 
人间秋老花饶笑， 
清映小帘栊。 
记取五城深处， 
凤箫吹下天风。 
年年羞插菊花游。 
华发不禁秋。 
此日遨头寻胜， 
消除万斛清愁。 
湿云凉雨南台上， 
歌动玉溪流。 
俯仰人间今古， 
多情破帽飕飕。 
山林锺鼎似无同。 
舒卷有穷通。 
洗出壶中三峡， 
帝城赢得从容。 
黄流乱注， 
狂澜既倒， 
砥柱能东。 
此际诞弥杯酒， 
宜歌风虎云龙。 
谁翻新曲玉溪滨。 
何日得为邻。 
醉里行歌相答， 
步随泉石松云。 
如今又是梅时候， 
只有眼中人。 
魂断幽香孤影， 
花前闲整衣巾。 
水南何事兴偏浓。 
花草小园中。 
山气静分馀霭， 
泉声幽转流淙。 
午桥坐上英豪客， 
今昔为谁容。 
不是倚楼人在， 
登临无复携筇。 
为兹春酒寿诗翁。 
我辈一尊同。 
香动梅梢圆月， 
年年先得东风。 
冰溪清浅流环玉， 
莲幕漫从容。 
但愿人生长久， 
挥弦目送飞鸿。 
五湖烟水百花洲。 
别乘最风流。 
人道紫枢家世， 
清时衮衮公侯。 
名园绿水春无价， 
蜀锦舞缠头。 
眉寿年年今日， 
宝杯香霭飞浮。 
熏风两节照稽山。 
三百里湖间。 
镜上谁为贺老， 
棹船能伴官闲。 
今年寿日， 
不妨吟啸， 
还上清班。 
为寄长生新曲， 
齐眉想见酡颜。 
一番风月已平分。 
留得玉溪云。 
蔼蔼宾僚如故， 
东楼北海清尊。 
荷香凉透， 
柳阴深锁， 
翠袂珠裙。 
□到九重城里， 
才华好觐吾君。 
以上韩淲作品《朝中措》共13首        
                        </pre>
            </li>
            
            <li>
                <h3>
                    柳梢青
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>云淡秋空。 
一江流水， 
烟雨濛濛。 
岸转溪回， 
野平山远， 
几点征鸿。 
行人独倚孤篷。 
算此景、如图画中。 
莫问功名， 
且寻诗酒， 
一棹西风。
                        </pre>
            </li>
            
            <li>
                <h3>
                    桃源忆故人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>杏花雨里东风峭。 
不比寻常开了。 
枝上飞来多少。 
人与春将老。 
山城灯火笙箫杳。 
梦到十洲三岛。 
睡觉绮窗清晓。 
绿遍池塘草。
                        </pre>
            </li>
            
            <li>
                <h3>
                    步蟾宫
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>三年重到严滩路。 
叹须鬓、衣冠尘土。 
倚孤篷、闲自濯清风， 
见一片、飞鸿归去。 
人间何用论今古。 
漫赢得、个般情绪。 
雨吹来云、乱处水东流， 
但只有、青山如故。
                        </pre>
            </li>
            
            <li>
                <h3>
                    水调歌头
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>明月到花影， 
把酒对香红。 
此情飘洒， 
但觉清景满帘栊。 
人被好花相恼， 
花亦知人幽韵， 
佳处本同风。 
挥手谢尘网， 
举袂步蟾宫。 
秋已半， 
幽涧侧， 
乱山中。 
故人过我， 
终夕乘兴可千锺。 
赖有曲江才子， 
坐上平章花月， 
不管老英雄。 
心事将何寄， 
醉语又匆匆。
                        </pre>
            </li>
            
            <li>
                <h3>
                    水龙吟
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>从来江左夷吾， 
大名迥诸出公右。 
金堂玉室， 
瑶林琼树， 
龙麟蟠走。 
志在神皋， 
气雄云梦， 
十吞八九。 
问三槐盛事， 
当年初度， 
人应羡、青毡旧。 
说与文章太守。 
庆千秋、好为亲寿。 
冰桃雪藕， 
霞裾月佩， 
莺鸾歌奏。 
雨熟西畴， 
星躔南极， 
宝香凝昼。 
趁新凉， 
便约乘云绕日， 
饮天浆酒。
                        </pre>
            </li>
            
            <li>
                <h3>
                    江城子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>雪消霜入小溪舟。 
试浮游。 
上山头。 
薄薄寒烟， 
依旧未全收。 
问道梅花开也未， 
吟不尽， 
一春愁。 
襟怀如此老还休。 
懒凝眸。 
转深幽。 
诗罢一眉， 
新月又如钩。 
腊後春前村意远， 
回棹稳， 
水西流。
                        </pre>
            </li>
            
            <li>
                <h3>
                    洞仙歌
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>溪山好处， 
赢得题新曲。 
待足人生甚时足。 
问临流情味， 
倚遍斜晖， 
应似画、小景生绡一幅。 
渔舟声欸乃， 
岩上云飞， 
杳杳归鸦去鸿逐。 
任当年伊吕， 
谈笑兴王， 
争敌恁、闲眠野宿。 
待雪天、月夜我还来， 
醉潇洒清幽， 
那些儿屋。
                        </pre>
            </li>
            
            <li>
                <h3>
                    浣溪沙三六首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>爱日回春一线长。 
氛氲谁忆御炉香。 
孤城岁晚卧沧江。 
花底千官迎淑气， 
湖阴十里写晴光。 
剩拼华发醉为乡。 
百花丛里试新妆。 
不许巫山枉断肠。 
牡丹风扬曲声长。 
寒食清明闲节序， 
绮窗朱户少年场。 
燕泥香润落空梁。 
宝鸭香消酒未醒。 
锦衾春暖梦初惊。 
鬓云撩乱玉钗横。 
半怯夜寒褰绣幌， 
尚馀娇困剔银灯。 
粉痕微褪脸霞生。 
彩笔新题字字香。 
雁来时候燕空梁。 
芙蓉无处著秋光。 
人远山长言外意， 
曲传书恨醉时妆。 
倩谁闲寄水云乡。 
春入疏弦调外声。 
雪云初霁带湖清。 
屏温香软绮窗深。 
山倚虚窗情淡淡， 
水流清浅韵泠泠。 
断魂醒处梦难凭。 
滴滴琼英发翠绡。 
江梅标韵木香娇。 
乍凉时候漏声遥。 
欲绾鬓丝妆未了， 
半回身分曲初招。 
霓裳依约梦魂飘。 
分付心情作上元。 
不知投老在林泉。 
谁将村酒劝觥船。 
月影静摇风柳外， 
霜华寒浸雪梅边。 
醉敧乌帽忽醒然。 
风软湖光远荡磨。 
春衫初试薄香罗。 
踏青无计奈君何。 
莫笑老来多岁月， 
肯教闲去少诗歌。 
长安陌上有铜驼。 
湖海相逢更日边。 
槐风莲雨寿杯前。 
琴书图画水沈烟。 
共指金銮当儤直， 
不应彭泽尚回旋。 
今年初度想超然。 
江上新凉入酒杯。 
瑞芝堂祝寿筵开。 
五楼百雉更崔嵬。 
劳来流离施菽麦， 
作成丰稔到田莱。 
便朝天去也徘徊。 
锦瑟瑶琴续断弦。 
璧堂初过牡丹天。 
玉钩斜压小珠帘。 
睡鸭炉温吟散後， 
双鸳屏掩酒醒前。 
一番春事怨啼鹃。 
荆楚谁言镜听词。 
烛花影动画檐低。 
烧灯天气醉为期。 
雨湿杏腮疑淡淡， 
风迷柳眼半僛僛。 
小山西路板桥西。 
老觉空生易得年。 
闲居那复问旌旃。 
一丘春静自回旋。 
翁善於人知美矣， 
我行於世转乖然。 
清词俾寿喜言传。 
留得菖蒲酒一杯。 
与公今日寿筵开。 
灵山排闼送青来。 
须信南州高士後， 
持荷持节照苏台。 
瑞云深处是三台。 
买得船儿去下湖。 
这些天气近来无。 
清和风里绿阴初。 
酒不为渠闲放荡， 
诗应嫌我太粗疏。 
酒徒诗社复何如。 
梅叶阴阴占晚春。 
博山香尽玉嶙峋。 
茶瓯酒碗试濡唇。 
闲里常愁无伴侣， 
老来不是有情人。 
牡丹天气惜芳辰。 
莫问星星鬓染霜。 
一杯同看月昏黄。 
放歌渔父濯沧浪。 
却忆手栽双柳句， 
真成云汉抉天章。 
苏仙何在立苍茫。 
山气吹云宝月凉。 
园英承露菊花黄。 
吾生只合醉为乡。 
怅望佳人因共赋， 
分明佳节是重阳。 
酒边犹发少年狂。 
芍药酴醿满院春。 
门前杨柳媚晴曛。 
重帘双燕语沈沈。 
花映绿娇初日嫩， 
叶栖红小晚烟昏。 
轻雷不觉送微阴。 
霜後黄花尚自开。 
老年情绪为何哉。 
株株浑是手亲栽。 
秋际有言挥玉尘， 
冬来无梦绕金钗。 
相思一夜发窗梅。 
水绕孤村客路赊。 
一楼风雨角巾斜。 
举觞无复问煎茶。 
夜静曲声初喷竹， 
酒深烛影细吹花。 
明朝飞鹭起圆沙。 
宋玉悲秋合反骚。 
陶潜把菊任持醪。 
山遥遥外水萧萧。 
梦不到时诗自在， 
兴难忘处恨全消。 
香沈沈里蕊飘飘。 
屋上青山列晚云。 
水边红袂映斜曛。 
柳阴荷气簟湘纹。 
酒以歌长谁乐事， 
诗成杯滟我离群。 
香消凉意有南薰。 
系得船儿柳岸头。 
夹江灯火雨飕飕。 
寻诗家醉更绸缪。 
待腊未教寒事少， 
小春搀取暗香浮。 
夜长飞梦失清愁。 
闲里相看两鬓秋。 
酒能沾醉雨能幽。 
吾庐何幸得翁留。 
世路尽教终易与， 
山林佳话恐难酬。 
人来人去亦知不。 
小雨收晴作社寒。 
月桥花院篆香残。 
杏腮桃脸黛眉弯。 
歌拂燕梁牵客恨， 
醉临鸾镜怕人看。 
良宵春梦绕屏山。 
鸦矫荒寒燕复低。 
门前长草与人齐。 
长桥南畔小桥西。 
安得有诗同尔句， 
可教无酒泛其杯。 
相思常苦易离携。 
一抹青山拍岸溪。 
麦云将过笋初齐。 
不知何处水流西。 
小阁路头吾欲醉， 
短蓬船尾客同携。 
酒边华发更题诗。 
一曲霓裳舞未终。 
玉钗垂额鬓云松。 
梦回金殿月华东。 
燕子莺儿情脉脉， 
柳枝桃叶恨匆匆。 
罗襟空惹御香浓。 
一曲青山映小池。 
林疏人静月明时。 
相逢杯酒也相宜。 
醉眼不知春事少， 
欢情犹得漏声迟。 
神仙何处梦魂飞。 
一曲西风醉木犀。 
天香吹梦入瑶池。 
钗横犹记未开枝。 
花重嫩舒红笑脸， 
叶稀轻拂翠颦眉。 
酒醒残月雁声迟。 
忆把兰桡系柳堤。 
斜风细雨一蓑衣。 
夕阳回照断霞飞。 
洛浦佩寒如隔日， 
高唐梦到又何时。 
背人挑□独心知。 
雨阁云流小院秋。 
半醺凉意不关愁。 
一番相见一番休。 
淡伫乍持杯未浅， 
懒歌浑罢笑初收。 
主宾无处著绸缪。 
月角珠庭映伏犀。 
扶摇当上凤凰池。 
广寒曾折最高枝。 
壮志还同诸葛膝， 
清名还似紫芝眉。 
梅花春寿酒行迟。 
只恐山灵俗驾回。 
海鸥飞下莫惊猜。 
机心消尽重徘徊。 
宿雨乍晴千涧落， 
晓云微露两山排。 
新苗时翼好风来。 
作意如何和好歌。 
细翻重看得长哦。 
晓梧吹雨露明荷。 
老我从他琴下爨， 
故人元自笛亭柯。 
北山烟岫郁嵯峨。 
以上韩淲作品《浣溪沙》共36首
                        </pre>
            </li>
            
            <li>
                <h3>
                    海月谣
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 韩淲</p>
                <pre>晚秋烟渚。 
更舟倚、萧萧雨。 
水痕清汜， 
迤逦渐整， 
云帆西去。 
三叠阳关， 
留下别离情绪。 
溪南一坞。 
对风月、谁为主。 
酒徒诗社， 
自此冷落， 
胸怀尘土。 
目送鸿飞， 
莫听数柔橹。
                        </pre>
            </li>
            
            <li>
                <h3>
                    清平乐
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>鸣琴单父。 
凫舃宜飞去。 
不比河阳花满树。 
此意直高千古。 
清秋诞日相逢。 
乃同涧上村侬。 
笑指壶山为寿， 
仁心静处加功。
                        </pre>
            </li>
            
            <li>
                <h3>
                    满庭芳
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>点点淮山， 
迢迢江水， 
分明别是风光。 
地灵人杰， 
星斗烂文章。 
初度充闾佳气， 
当年瑞、应弄珪璋。 
薰弦奏， 
凉宵宝月， 
玉井藕花香。 
清真， 
如逸少， 
兰亭修竹， 
曲水流觞。 
想醉乡日永， 
地久天长。 
小驻屏星怀玉， 
飞凫舃、元在鵷行。 
功名事， 
云龙风虎， 
行矣佩金章。
                        </pre>
            </li>
            
            <li>
                <h3>
                    满江红
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>五老峰前， 
九江上、曾生仙客。 
相邂逅、贵池亭下， 
定交金石。 
我辈风流宜啸咏， 
官曹尘冗从煎逼。 
且簿书、丛里举清觞， 
偷闲日。 
同一笑， 
当今夕。 
梅正好， 
香浮白。 
便相忘尔汝， 
醉巾沾湿。 
已向琼楼夸意态， 
似闻金殿传消息。 
想君今、归去际风云， 
应相忆。
                        </pre>
            </li>
            
            <li>
                <h3>
                    点绛唇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>南陌柔桑， 
粉墙低见谁家女。 
燕飞莺语。 
依约提篮去。 
老觉多情， 
梦也无分付。 
君知否。 
楚襄何处。 
一段阳台雨。
                        </pre>
            </li>
            
            <li>
                <h3>
                    瑞鹧鸪
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 韩淲</p>
                <pre>南兰陵郡鹧鸪词。 
底用登临更赋诗。 
贵不能淫非一日， 
老当益壮未多时。 
人间天上风云会， 
眼底眉前岁月知。 
只有海门横北固， 
宦情随牒想推移。
                        </pre>
            </li>
            
            <li>
                <h3>
                    生查子
                </h3>
                <p><strong>形式:</strong>
                    五律
                </p>
                <p><strong>标签:</strong>
                    宋代, 韩淲</p>
                <pre>晴色入青山， 
更见飞花晚。 
不是不登临， 
自是心情懒。 
试襞小红笺， 
与写天涯怨。 
杜宇一声春， 
楼下沧波远。
                        </pre>
            </li>
            
            <li>
                <h3>
                    百字令·念奴娇
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>诏飞天上， 
看金狨系马， 
西湖风月。 
朝罢香烟携满袖， 
身在琼楼玉阙。 
锦绣肝肠， 
珠玑欬唾， 
绿鬓非华发。 
与谁经济， 
河山应笑吴越。 
且把春酒寻梅， 
年年眉寿， 
坐对南枝发。 
兵卫朱门生画戟， 
醉舞尘生罗袜。 
山面高堂， 
溪浮新舰， 
留取邦人说。 
等闲馀事， 
一时如此奇绝。
                        </pre>
            </li>
            
            <li>
                <h3>
                    眼儿媚
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>风回香雪到梨花。 
山影是谁家。 
小窗未晚， 
重檐初霁， 
玉倚蒹葭。 
社寒不管人如此， 
依旧在天涯。 
碧云暮合， 
芳心撩乱， 
醉眼横斜。
                        </pre>
            </li>
            
            <li>
                <h3>
                    祝英台近
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>海棠开， 
春已半， 
桃李又如许。 
一朵梨花， 
院落阑干雨。 
不禁中酒情怀， 
爱闲懊恼， 
都忘却、旧题诗处。 
燕莺语。 
溪岸点点飞绵， 
杨柳无重数。 
带得愁来， 
莫恁空休去。 
断肠芳草天涯， 
行云荏苒， 
和好梦、有谁分付。
                        </pre>
            </li>
            
            <li>
                <h3>
                    绕池游慢
                </h3>
                <p><strong>形式:</strong>
                    未知
                </p>
                <p><strong>标签:</strong>
                    宋代, 韩淲</p>
                <pre>菏花好处， 
是红酣落照， 
翠蔼馀凉。 
绕郭从前无此乐， 
空浮动、山影林篁。 
几度薰风晚， 
留望眼、立尽濠梁。 
谁知好事， 
初移画舫， 
特地相将。 
惊起双飞属玉， 
萦小楫冲岸， 
犹带生香。 
莫问西湖西畔□， 
□九里、松下侯王。 
且举觞寄兴， 
看闲人、来伴吟章。 
寸折柏枝， 
蓬分莲实， 
徒系柔肠。
                        </pre>
            </li>
            
            <li>
                <h3>
                    菩萨蛮十六首
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>春来晴雨常相半。 
水光风力花撩乱。 
山北与山南。 
行歌或再三。 
诵君诗过日。 
才大真盘屈。 
寿我敢言酬。 
相望亦饮不。 
的皪南枝横县宇。 
空山无此新花吐。 
手种几多梅。 
迎霜今已开。 
簪屏聊隐几。 
诗与君应喜。 
更报晏斋翁。 
相将索笑同。 
风前觅得梅花句。 
香来自是相分付。 
片月动黄昏。 
一枝横酒尊。 
人间何处有。 
又到春时候。 
莫负此诗家。 
将心吟好花。 
归来又喜山中约。 
菊枝桂树真宜酌。 
兴尽只观山。 
秋深方闭关。 
会须追雅步。 
策蹇或肩舆。 
少待必能治。 
膏肓泉石医。 
海棠欲谢绵飞柳。 
柳丝自拂行人首。 
上巳是清明。 
新烟带粥饧。 
轻阴帘幕冷。 
闲却秋千影。 
曲水兴无涯。 
丽人花半遮。 
今年是处梅花早。 
分明开到章泉好。 
兄弟寿杯同。 
暗香明月风。 
风流文物旧。 
春意枝枝透。 
儿侄定飞轩。 
衣冠与世传。 
聚星亭下书堂水。 
冬来欲问梅花使。 
圭撮是何官。 
人间有底难。 
章泉词和去。 
交道元如故。 
转眼岁将穷。 
溪头鹤发翁。 
陇头无驿奚为朵。 
岩前有折宜来堕。 
风急雪云溪。 
诗清满意携。 
竹炉良夜饮。 
饮竟煎僧茗。 
梅以句深长。 
得花情未忘。 
南枝已见春消息。 
今年为寿方知得。 
俾尔炽而昌。 
流霞浮暗香。 
蓬壶清浅水。 
笑指云阶喜。 
高论不规模。 
平戎赋两都。 
平生常为梅花醉。 
数枝滴滴香沾袂。 
雪後月华明*胆瓶无限清。 
夜深灯影瘦。 
饮尽杯中酒。 
明日景尤新。 
人间都是春。 
秋林只共秋风老。 
秋山却笑秋吟少。 
恰恨有秋香。 
青岩秋夜凉。 
清秋须是酒。 
结客秋知否。 
醉笔写成秋。 
一秋无复愁。 
人间多少闲风度。 
薄情失记相逢处。 
绿鬓画鸦儿。 
旧巢双燕栖。 
舞衫回素玉。 
檀板声何蹙。 
一抹晚霞飞。 
泪痕无脸啼。 
丝丝柳色清愁织。 
山城望断花溪碧。 
回首仲宣楼。 
登临无计愁。 
雨声吹海立。 
流转韶光急。 
九万有鹏程。 
沈香天上亭。 
晚云烘日枝南北。 
一杯未尽梅花曲。 
城郭小春回。 
暗香开未开。 
留连吾欲醉。 
醉眼红尘外。 
多少老心情。 
景清人亦清。 
小园红入春无际。 
新声休写花间意。 
一笑唤真真。 
香腮酒未醒。 
惜芳追胜事。 
畅饮馀诗思。 
无处说衷情。 
暗尘罗帐生。 
雪云收尽晴风软。 
小山春浪晴波远。 
梅片已飞香。 
海棠红试妆。 
人言诗易与。 
酒盏谁分付。 
不是没心情。 
夕阳啼鸟声。 
以上韩淲作品《菩萨蛮》共16首        
                        </pre>
            </li>
            
            <li>
                <h3>
                    虞美人
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>西湖十里孤山路。 
犹记荷花处。 
翠茎红蕊最关情。 
不是薰风、吹得晚来晴。 
而今老去丹青底。 
醉腻娇相倚。 
棹歌声缓采香归。 
如梦如酲、新月照涟漪。
                        </pre>
            </li>
            
            <li>
                <h3>
                    蝶恋花
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>未就丹砂须九转。 
谁把新词， 
歌绕梁尘遍。 
拍拍韶华春意满。 
揆予初度文何健。 
恰是山花汀草远。 
独乐园林， 
不梦笙歌殿。 
灵气仙才非小见。 
霞杯漫道蟠桃献。
                        </pre>
            </li>
            
            <li>
                <h3>
                    西江月
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>梅蕊小春天气， 
橘林良月风光。 
五云边近九霞觞。 
美景初无尽藏。 
老矣相逢湖海， 
年来游遍潇湘。 
诗情满眼兴何长。 
赢得烟霄直上。
                        </pre>
            </li>
            
            <li>
                <h3>
                    谒金门
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>云外月。 
画出一痕清绝。 
梅已飘零桃未发。 
带湖烟水阔。 
汀渚尚留微雪。 
不恨酒融歌歇。 
老我多情胶漫结。 
半醒空自说。
                        </pre>
            </li>
            
            <li>
                <h3>
                    贺新郎
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>又见年年雪。 
水浮桥、南岸幽处， 
周遭森列。 
横碧轩中空旧话， 
独钓寒江愁绝。 
更一段、冰霜高洁。 
忽得两篇强健曲， 
倚回风、洒急凭谁说。 
嗟巩雒， 
乃闽浙。 
何当醉酒扬雄宅。 
问避人避地， 
其如楚之舆接。 
览德已而歌凤去， 
千仞辉翔难蹑。 
我和句、却愁狂辄。 
折尽梅花伤岁暮， 
□撒盐、起絮分才劣。 
鸡犬静， 
涧篱。
                        </pre>
            </li>
            
            <li>
                <h3>
                    踏莎行
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>雨意生凉， 
云容催暮。 
画楼人倚阑干处。 
柳边新月已微明， 
银潢隐隐疏星渡。 
今古佳期， 
漫传牛女。 
一杯试与寻新句。 
幽怀冷眼是青山， 
旧欢往恨浑无据。
                        </pre>
            </li>
            
            <li>
                <h3>
                    醉桃源·阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>固穷斋里语吾生。 
言之必可行。 
扶疏夏木既啼莺。 
更逢鱼计成。 
多雅尚， 
少时情。 
沧浪渔父缨。 
高歌宁与俗争鸣。 
朱弦疏越声。
                        </pre>
            </li>
            
            <li>
                <h3>
                    醉落魄·一斛珠
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>风高木落。 
壮心万里空回薄。 
振衣待把尘埃濯。 
声里斜阳， 
孤起戍楼角。 
人生谁会谁为错。 
年来但觉多离索。 
黄花照地浑开却。 
华发如斯， 
同和醉落魄。
                        </pre>
            </li>
            
            <li>
                <h3>
                    醉蓬莱
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>问西湖好处， 
楼上薰风， 
有谁称寿。 
十里荷香， 
对槐阴清昼。 
细浪揉蓝， 
远山凝黛， 
更管弦初奏。 
醉舞嗟嗟， 
欢声沸沸， 
生申时候。 
膝下婆娑， 
老莱儿戏， 
帝所辉光， 
使衣呈绣。 
眷倚方隆， 
赐金章华绶。 
自此飞腾， 
凤阁鸾台， 
好满斟醇酎。 
道骨仙风， 
朱颜青鬓， 
年年依旧。
                        </pre>
            </li>
            
            <li>
                <h3>
                    采桑子
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>华灯自是年年好， 
月淡烟空。 
依旧东风。 
箫鼓吹香醉脸融。 
谢他诗侣还相觅， 
雨迹云踪。 
不分情浓。 
柳浅梅深鬓影松。
                        </pre>
            </li>
            
            <li>
                <h3>
                    阮郎归
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>小楼秋霁碧阑干。 
中人初薄寒。 
霜风吹我到湖山。 
平林斜照残。 
空阔里， 
有无间。 
牵萝翠袖闲。 
篮舆兴尽却愁还。 
断肠歌未阑。
                        </pre>
            </li>
            
            <li>
                <h3>
                    霜天晓角
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>雨收云薄。 
有底情怀恶。 
一段春风花事， 
吟得就、又忘却。 
海棠红未落。 
细细流霞酌。 
选甚蝇营狗苟， 
皆现定、有何错。
                        </pre>
            </li>
            
            <li>
                <h3>
                    青玉案
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>苏公堤上西湖路。 
柳外跃、青骢去。 
多少韶华惊暗度。 
南山游遍， 
北山归後， 
总是题诗处。 
如今老矣伤春暮。 
泽畔行吟漫寻句。 
落拓情怀空自许。 
小园芳草， 
短篱修竹， 
点点飞花雨。
                        </pre>
            </li>
            
            <li>
                <h3>
                    风入松
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>小楼春映远山横。 
绿遍高城。 
望中一片斜阳静， 
更萋萋、芳草还生。 
疏雨冷烟寒食， 
落花飞絮清明。 
数声弦管忍重听。 
犹带微酲。 
问春何事春将老， 
春不语、春恨难平。 
莫把风流时节， 
都归闲淡心情。
                        </pre>
            </li>
            
            <li>
                <h3>
                    鹊桥仙
                </h3>
                <p><strong>形式:</strong>
                    词
                </p>
                <p><strong>标签:</strong>
                    宋代, 韩淲</p>
                <pre>诗非漫与， 
酒非无算， 
都是悲秋兴在。 
与君觞咏欲如何， 
画不就、新凉境界。 
微云抹月， 
斜河回斗， 
隐隐奇奇怪怪。 
刚风九万舞瑶林， 
甚些少、人间利害。
                        </pre>
            </li>
            
            <li>
                <h3>
                    鹧鸪天
                </h3>
                <p><strong>形式:</strong>
                    七律
                </p>
                <p><strong>标签:</strong>
                    宋代, 韩淲</p>
                <pre>烟禁荒荒雨湿云。 
近郊争出满城人。 
儿童藉草几成市， 
杯酒沾花不觉村。 
身又老， 
眼增明。 
回头一任是红尘。 
山中谁信无寒食， 
涧上何如且采苹。
                        </pre>
            </li>
            
    </ul>
</body>

</html>